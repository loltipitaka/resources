<div>
<div class="b">
<a href="/">Home</a> » <a href="/tipitaka/33Y5">33Y5 Saccayamakapāḷi</a> » <a href="/tipitaka/33Y5/2">2 Pavattivāra</a> » <a href="/tipitaka/33Y5/2/2.3">2.3 Uppādanirodhavāra</a> » <a href="/tipitaka/33Y5/2/2.3/2.3.5">2.3.5 Paccuppannānāgatavāra</a>
</div>
<div class="i">2.3.5.4 Paccanīkapuggala</div>
<div class="h">Pavattivāra</div>
<div class="h">Uppādanirodhavāra</div>
<div class="h">Paccuppannānāgatavāra</div>
<div class="h">Paccanīkapuggala</div>
<div class="q" id="p_33Y5_764"> <div class="divNumber">159.</div> <div class="p">
<span class="pN">764</span>»  Yassa dukkhasaccaṃ nuppajjati tassa samudayasaccaṃ na nirujjhissatīti? </div>
</div>
<div class="q" id="p_33Y5_765"> <div class="p">
<span class="pN">765</span>Sabbesaṃ cavantānaṃ pavatte cittassa bhaṅgakkhaṇe arūpe maggassa ca phalassa ca uppādakkhaṇe tesaṃ dukkhasaccaṃ nuppajjati, no ca tesaṃ samudayasaccaṃ na nirujjhissati. Aggamaggassa bhaṅgakkhaṇe arahantānaṃ cittassa bhaṅgakkhaṇe yassa cittassa anantarā aggamaggaṃ paṭilabhissanti tassa cittassa bhaṅgakkhaṇe arūpe aggamaggassa ca phalassa ca uppādakkhaṇe tesaṃ dukkhasaccañca nuppajjati samudayasaccañca na nirujjhissati. </div>
</div>
<div class="q" id="p_33Y5_766"> <div class="p">
<span class="pN">766</span>«  Yassa vā pana samudayasaccaṃ na nirujjhissati tassa dukkhasaccaṃ nuppajjatīti? </div>
</div>
<div class="q" id="p_33Y5_767"> <div class="p">
<span class="pN">767</span>Aggamaggassa uppādakkhaṇe arahantānaṃ cittassa uppādakkhaṇe yassa cittassa anantarā aggamaggaṃ paṭilabhissanti tassa cittassa uppādakkhaṇe tesaṃ samudayasaccaṃ na nirujjhissati, no ca tesaṃ dukkhasaccaṃ nuppajjati. Aggamaggassa bhaṅgakkhaṇe arahantānaṃ cittassa bhaṅgakkhaṇe yassa cittassa anantarā aggamaggaṃ paṭilabhissanti tassa cittassa bhaṅgakkhaṇe arūpe aggamaggassa ca phalassa ca uppādakkhaṇe tesaṃ samudayasaccañca na nirujjhissati dukkhasaccañca nuppajjati. </div>
</div>
<div class="q" id="p_33Y5_768"> <div class="p">
<span class="pN">768</span>»  Yassa dukkhasaccaṃ nuppajjati tassa maggasaccaṃ na nirujjhissatīti? </div>
</div>
<div class="q" id="p_33Y5_769"> <div class="p">
<span class="pN">769</span>Yassa cittassa anantarā aggamaggaṃ paṭilabhissanti tassa cittassa bhaṅgakkhaṇe ye caññe maggaṃ paṭilabhissanti tesaṃ cavantānaṃ pavatte cittassa bhaṅgakkhaṇe arūpe maggassa ca phalassa ca uppādakkhaṇe tesaṃ dukkhasaccaṃ nuppajjati, no ca tesaṃ maggasaccaṃ na nirujjhissati. Aggamaggassa bhaṅgakkhaṇe arahantānaṃ cittassa bhaṅgakkhaṇe ye ca puthujjanā maggaṃ na paṭilabhissanti tesaṃ cavantānaṃ pavatte cittassa bhaṅgakkhaṇe arūpe aggaphalassa uppādakkhaṇe tesaṃ dukkhasaccañca nuppajjati maggasaccañca na nirujjhissati. </div>
</div>
<div class="q" id="p_33Y5_770"> <div class="p">
<span class="pN">770</span>«  Yassa vā pana maggasaccaṃ na nirujjhissati tassa dukkhasaccaṃ nuppajjatīti? </div>
</div>
<div class="q" id="p_33Y5_771"> <div class="p">
<span class="pN">771</span>Arahantānaṃ cittassa uppādakkhaṇe ye ca puthujjanā maggaṃ na paṭilabhissanti tesaṃ upapajjantānaṃ pavatte cittassa uppādakkhaṇe tesaṃ maggasaccaṃ na nirujjhissati, no ca tesaṃ dukkhasaccaṃ nuppajjati. Aggamaggassa bhaṅgakkhaṇe arahantānaṃ cittassa bhaṅgakkhaṇe ye ca puthujjanā maggaṃ na paṭilabhissanti tesaṃ cavantānaṃ pavatte cittassa bhaṅgakkhaṇe arūpe aggaphalassa uppādakkhaṇe tesaṃ maggasaccañca na nirujjhissati dukkhasaccañca nuppajjati. </div>
</div>
<div class="q" id="p_33Y5_772"> <div class="divNumber">160.</div> <div class="p">
<span class="pN">772</span>»  Yassa samudayasaccaṃ nuppajjati tassa maggasaccaṃ na nirujjhissatīti? </div>
</div>
<div class="q" id="p_33Y5_773"> <div class="p">
<span class="pN">773</span>Aggamaggassa uppādakkhaṇe yassa cittassa anantarā aggamaggaṃ paṭilabhissanti ye caññe maggaṃ paṭilabhissanti tesaṃ taṇhāya bhaṅgakkhaṇe taṇhāvippayuttacitte vattamāne nirodhasamāpannānaṃ asaññasattānaṃ tesaṃ samudayasaccaṃ nuppajjati, no ca tesaṃ maggasaccaṃ na nirujjhissati. Aggamaggassa bhaṅgakkhaṇe arahantānaṃ ye ca puthujjanā maggaṃ na paṭilabhissanti tesaṃ taṇhāya bhaṅgakkhaṇe taṇhāvippayuttacitte vattamāne tesaṃ samudayasaccañca nuppajjati maggasaccañca na nirujjhissati. </div>
</div>
<div class="q" id="p_33Y5_774"> <div class="p">
<span class="pN">774</span>«  Yassa vā pana maggasaccaṃ na nirujjhissati tassa samudayasaccaṃ nuppajjatīti? </div>
</div>
<div class="q" id="p_33Y5_775"> <div class="p">
<span class="pN">775</span>Ye puthujjanā maggaṃ na paṭilabhissanti tesaṃ taṇhāya uppādakkhaṇe tesaṃ maggasaccaṃ na nirujjhissati, no ca tesaṃ samudayasaccaṃ nuppajjati. Aggamaggassa bhaṅgakkhaṇe arahantānaṃ ye ca puthujjanā maggaṃ na paṭilabhissanti tesaṃ taṇhāya bhaṅgakkhaṇe taṇhāvippayuttacitte vattamāne tesaṃ maggasaccañca na nirujjhissati samudayasaccañca nuppajjati. </div>
</div>
</div>
