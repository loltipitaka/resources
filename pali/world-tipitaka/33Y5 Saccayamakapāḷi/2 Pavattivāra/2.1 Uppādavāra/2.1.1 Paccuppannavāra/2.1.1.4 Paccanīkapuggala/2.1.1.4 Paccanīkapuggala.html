<div>
<div class="b">
<a href="/">Home</a> » <a href="/tipitaka/33Y5">33Y5 Saccayamakapāḷi</a> » <a href="/tipitaka/33Y5/2">2 Pavattivāra</a> » <a href="/tipitaka/33Y5/2/2.1">2.1 Uppādavāra</a> » <a href="/tipitaka/33Y5/2/2.1/2.1.1">2.1.1 Paccuppannavāra</a>
</div>
<div class="i">2.1.1.4 Paccanīkapuggala</div>
<div class="h">Pavattivāra</div>
<div class="h">Uppādavāra</div>
<div class="h">Paccuppannavāra</div>
<div class="h">Paccanīkapuggala</div>
<div class="q" id="p_33Y5_240"> <div class="divNumber">32.</div> <div class="p">
<span class="pN">240</span>»  Yassa dukkhasaccaṃ nuppajjati tassa samudayasaccaṃ nuppajjatīti? Āmantā. </div>
</div>
<div class="q" id="p_33Y5_241"> <div class="p">
<span class="pN">241</span>«  Yassa vā pana samudayasaccaṃ nuppajjati tassa dukkhasaccaṃ nuppajjatīti? </div>
</div>
<div class="q" id="p_33Y5_242"> <div class="p">
<span class="pN">242</span>Sabbesaṃ upapajjantānaṃ pavatte taṇhāvippayuttacittassa uppādakkhaṇe tesaṃ samudayasaccaṃ nuppajjati, no ca tesaṃ dukkhasaccaṃ nuppajjati. Sabbesaṃ cavantānaṃ pavatte cittassa bhaṅgakkhaṇe arūpe maggassa ca phalassa ca uppādakkhaṇe tesaṃ samudayasaccañca nuppajjati dukkhasaccañca nuppajjati. </div>
</div>
<div class="q" id="p_33Y5_243"> <div class="p">
<span class="pN">243</span>»  Yassa dukkhasaccaṃ nuppajjati tassa maggasaccaṃ nuppajjatīti? </div>
</div>
<div class="q" id="p_33Y5_244"> <div class="p">
<span class="pN">244</span>Arūpe maggassa uppādakkhaṇe tesaṃ dukkhasaccaṃ nuppajjati, no ca tesaṃ maggasaccaṃ nuppajjati. Sabbesaṃ cavantānaṃ pavatte cittassa bhaṅgakkhaṇe arūpe phalassa uppādakkhaṇe tesaṃ dukkhasaccañca nuppajjati maggasaccañca nuppajjati. </div>
</div>
<div class="q" id="p_33Y5_245"> <div class="p">
<span class="pN">245</span>«  Yassa vā pana maggasaccaṃ nuppajjati tassa dukkhasaccaṃ nuppajjatīti? </div>
</div>
<div class="q" id="p_33Y5_246"> <div class="p">
<span class="pN">246</span>Sabbesaṃ upapajjantānaṃ pavatte maggavippayuttacittassa uppādakkhaṇe tesaṃ maggasaccaṃ nuppajjati, no ca tesaṃ dukkhasaccaṃ nuppajjati. Sabbesaṃ cavantānaṃ pavatte cittassa bhaṅgakkhaṇe arūpe phalassa uppādakkhaṇe tesaṃ maggasaccañca nuppajjati dukkhasaccañca nuppajjati. </div>
</div>
<div class="q" id="p_33Y5_247"> <div class="divNumber">33.</div> <div class="p">
<span class="pN">247</span>»  Yassa samudayasaccaṃ nuppajjati tassa maggasaccaṃ nuppajjatīti? </div>
</div>
<div class="q" id="p_33Y5_248"> <div class="p">
<span class="pN">248</span>Maggassa uppādakkhaṇe tesaṃ samudayasaccaṃ nuppajjati, no ca tesaṃ maggasaccaṃ nuppajjati. Sabbesaṃ cittassa bhaṅgakkhaṇe taṇhāvippayuttamaggavippayuttacittassa uppādakkhaṇe nirodhasamāpannānaṃ asaññasattānaṃ tesaṃ samudayasaccañca nuppajjati maggasaccañca nuppajjati. </div>
</div>
<div class="q" id="p_33Y5_249"> <div class="p">
<span class="pN">249</span>«  Yassa vā pana maggasaccaṃ nuppajjati tassa samudayasaccaṃ nuppajjatīti? </div>
</div>
<div class="q" id="p_33Y5_250"> <div class="p">
<span class="pN">250</span>Taṇhāya uppādakkhaṇe tesaṃ maggasaccaṃ nuppajjati, no ca tesaṃ samudayasaccaṃ nuppajjati. Sabbesaṃ cittassa bhaṅgakkhaṇe maggavippayuttataṇhāvippayuttacittassa uppādakkhaṇe nirodhasamāpannānaṃ asaññasattānaṃ tesaṃ maggasaccañca nuppajjati samudayasaccañca nuppajjati. </div>
</div>
</div>
