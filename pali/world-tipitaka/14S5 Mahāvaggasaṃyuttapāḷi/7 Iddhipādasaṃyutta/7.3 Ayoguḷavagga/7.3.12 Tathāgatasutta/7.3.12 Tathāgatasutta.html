<div>
<div class="b">
<a href="/">Home</a> » <a href="/tipitaka/14S5">14S5 Mahāvaggasaṃyuttapāḷi</a> » <a href="/tipitaka/14S5/7">7 Iddhipādasaṃyutta</a> » <a href="/tipitaka/14S5/7/7.3">7.3 Ayoguḷavagga</a>
</div>
<div class="i">7.3.12 Tathāgatasutta</div>
<div class="h">Iddhipādasaṃyutta</div>
<div class="h">Ayoguḷavagga</div>
<div class="h">Tathāgatasutta</div>
<div class="q" id="p_14S5_1517"> <div class="divNumber">844.</div> <div class="p">
<span class="pN">1517</span>Tatra kho bhagavā bhikkhū āmantesi—  “taṃ kiṃ maññatha, bhikkhave, katamesaṃ dhammānaṃ bhāvitattā bahulīkatattā tathāgato evaṃmahiddhiko evaṃmahānubhāvo”ti? </div>
</div>
<div class="q" id="p_14S5_1518"> <div class="p">
<span class="pN">1518</span>“Bhagavaṃmūlakā no, bhante, dhammā…pe…  “catunnaṃ kho, bhikkhave, iddhipādānaṃ bhāvitattā bahulīkatattā tathāgato evaṃmahiddhiko evaṃmahānubhāvo. </div>
</div>
<div class="q" id="p_14S5_1519"> <div class="p">
<span class="pN">1519</span>Katamesaṃ catunnaṃ? Idha, bhikkhave, tathāgato chandasamādhippadhānasaṅkhārasamannāgataṃ iddhipādaṃ bhāveti—  iti me chando na ca atilīno bhavissati, na ca atippaggahito bhavissati, na ca ajjhattaṃ saṃkhitto bhavissati, na ca bahiddhā vikkhitto bhavissati. Pacchāpuresaññī ca viharati—  yathā pure tathā pacchā, yathā pacchā tathā pure; yathā adho tathā uddhaṃ, yathā uddhaṃ tathā adho; yathā divā tathā rattiṃ, yathā rattiṃ tathā divā. Iti vivaṭena cetasā apariyonaddhena sappabhāsaṃ cittaṃ bhāveti. Vīriyasamādhi…pe…  cittasamādhi…  vīmaṃsāsamādhippadhānasaṅkhārasamannāgataṃ iddhipādaṃ bhāveti—  iti me vīmaṃsā na ca atilīnā bhavissati, na ca atipaggahitā bhavissati, na ca ajjhattaṃ saṃkhittā bhavissati, na ca bahiddhā vikkhittā bhavissati. Pacchāpuresaññī ca viharati—  yathā pure tathā pacchā, yathā pacchā tathā pure; yathā adho tathā uddhaṃ, yathā uddhaṃ tathā adho; yathā divā tathā rattiṃ, yathā rattiṃ tathā divā. Iti vivaṭena cetasā apariyonaddhena sappabhāsaṃ cittaṃ bhāveti. Imesaṃ kho, bhikkhave, catunnaṃ iddhipādānaṃ bhāvitattā bahulīkatattā tathāgato evaṃmahiddhiko evaṃmahānubhāvo. </div>
</div>
<div class="q" id="p_14S5_1520"> <div class="p">
<span class="pN">1520</span>Imesañca pana, bhikkhave, catunnaṃ iddhipādānaṃ bhāvitattā bahulīkatattā tathāgato anekavihitaṃ iddhividhaṃ paccanubhoti—  ekopi hutvā bahudhā hoti…pe…  yāva brahmalokāpi kāyena vasaṃ vatteti. Imesañca pana, bhikkhave, catunnaṃ iddhipādānaṃ bhāvitattā bahulīkatattā tathāgato āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharatī”ti. </div>
</div>
<div class="CENTER" id="p_14S5_1521">
<span class="pN">1521</span>Dvādasamaṃ.</div>
<div class="CENTER" id="p_14S5_1522">
<span class="pN">1522</span>(Chapi abhiññāyo vitthāretabbā.)</div>
<div class="CENTER" id="p_14S5_1523">
<span class="pN">1523</span>Ayoguḷavaggo tatiyo.</div>
<div class="SUMMARY" id="p_14S5_1524">
<span class="pN">1524</span><span class="firstLetter">T</span>assuddānaṃ</div>
<div class="q" id="p_14S5_1525"> <div class="p"> <table class="singleColumn"> <tr> <td> <div class="pN">1525</div> <div class="G">Maggo ayoguḷo bhikkhu,</div> </td> </tr> <tr> <td> <div class="G">suddhikañcāpi dve phalā;</div> </td> </tr> <tr> <td> <div class="G">Dve cānandā duve bhikkhū,</div> </td> </tr> <tr> <td> <div class="G">moggallāno tathāgatoti.</div> </td> </tr> </table> </div>
</div>
</div>
