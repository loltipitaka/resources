<div>
<div class="b">
<a href="/">Home</a> » <a href="/tipitaka/14S5">14S5 Mahāvaggasaṃyuttapāḷi</a> » <a href="/tipitaka/14S5/12">12 Saccasaṃyutta</a> » <a href="/tipitaka/14S5/12/12.1">12.1 Samādhivagga</a>
</div>
<div class="i">12.1.1 Samādhisutta</div>
<div class="h">Saccasaṃyutta</div>
<div class="h">Samādhivagga</div>
<div class="h">Samādhisutta</div>
<div class="q" id="p_14S5_2166"> <div class="divNumber">1071.</div> <div class="p">
<span class="pN">2166</span>Sāvatthinidānaṃ. …pe…  “Samādhiṃ, bhikkhave, bhāvetha. Samāhito, bhikkhave, bhikkhu yathābhūtaṃ pajānāti. Kiñca yathābhūtaṃ pajānāti? ‘Idaṃ dukkhan’ti yathābhūtaṃ pajānāti, ‘ayaṃ dukkhasamudayo’ti yathābhūtaṃ pajānāti, ‘ayaṃ dukkhanirodho’ti yathābhūtaṃ pajānāti, ‘ayaṃ dukkhanirodhagāminī paṭipadā’ti yathābhūtaṃ pajānāti. Samādhiṃ, bhikkhave, bhāvetha. Samāhito, bhikkhave, bhikkhu yathābhūtaṃ pajānāti. </div>
</div>
<div class="q" id="p_14S5_2167"> <div class="p">
<span class="pN">2167</span>Tasmātiha, bhikkhave, ‘idaṃ dukkhan’ti yogo karaṇīyo, ‘ayaṃ dukkhasamudayo’ti yogo karaṇīyo, ‘ayaṃ dukkhanirodho’ti yogo karaṇīyo, ‘ayaṃ dukkhanirodhagāminī paṭipadā’ti yogo karaṇīyo”ti. </div>
</div>
<div class="CENTER" id="p_14S5_2168">
<span class="pN">2168</span>Paṭhamaṃ.</div>
</div>
