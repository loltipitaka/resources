<div>
<div class="b">
<a href="/">Home</a> » <a href="/tipitaka/14S5">14S5 Mahāvaggasaṃyuttapāḷi</a> » <a href="/tipitaka/14S5/12">12 Saccasaṃyutta</a> » <a href="/tipitaka/14S5/12/12.5">12.5 Papātavagga</a>
</div>
<div class="i">12.5.10 Dutiyasinerupabbatarājasutta</div>
<div class="h">Saccasaṃyutta</div>
<div class="h">Papātavagga</div>
<div class="h">Dutiyasinerupabbatarājasutta</div>
<div class="q" id="p_14S5_2402"> <div class="divNumber">1120.</div> <div class="p">
<span class="pN">2402</span>“Seyyathāpi, bhikkhave, sinerupabbatarājāyaṃ parikkhayaṃ pariyādānaṃ gaccheyya, ṭhapetvā satta muggamattiyo pāsāṇasakkharā. Taṃ kiṃ maññatha, bhikkhave, katamaṃ nu kho bahutaraṃ—  yaṃ vā sinerussa pabbatarājassa parikkhīṇaṃ pariyādinnaṃ, yā vā satta muggamattiyo pāsāṇasakkharā avasiṭṭhā”ti? “Etadeva, bhante, bahutaraṃ sinerussa pabbatarājassa yadidaṃ parikkhīṇaṃ pariyādinnaṃ; appamattikā satta muggamattiyo pāsāṇasakkharā avasiṭṭhā. Saṅkhampi na upenti, upanidhampi na upenti, kalabhāgampi na upenti sinerussa pabbatarājassa parikkhīṇaṃ pariyādinnaṃ upanidhāya satta muggamattiyo pāsāṇasakkharā avasiṭṭhā”ti. “Evameva kho, bhikkhave, ariyasāvakassa diṭṭhisampannassa puggalassa abhisametāvino etadeva bahutaraṃ dukkhaṃ yadidaṃ parikkhīṇaṃ pariyādinnaṃ; appamattakaṃ avasiṭṭhaṃ. Saṅkhampi na upeti, upanidhampi na upeti, kalabhāgampi na upeti, purimaṃ dukkhakkhandhaṃ parikkhīṇaṃ pariyādinnaṃ upanidhāya yadidaṃ sattakkhattuparamatā; yo ‘idaṃ dukkhan’ti yathābhūtaṃ pajānāti…pe…  ‘ayaṃ dukkhanirodhagāminī paṭipadā’ti yathābhūtaṃ pajānāti. </div>
</div>
<div class="q" id="p_14S5_2403"> <div class="p">
<span class="pN">2403</span>Tasmātiha, bhikkhave, ‘idaṃ dukkhan’ti yogo karaṇīyo…pe…  ‘ayaṃ dukkhanirodhagāminī paṭipadā’ti yogo karaṇīyo”ti. </div>
</div>
<div class="CENTER" id="p_14S5_2404">
<span class="pN">2404</span>Dasamaṃ.</div>
<div class="CENTER" id="p_14S5_2405">
<span class="pN">2405</span>Papātavaggo pañcamo.</div>
<div class="SUMMARY" id="p_14S5_2406">
<span class="pN">2406</span><span class="firstLetter">T</span>assuddānaṃ</div>
<div class="q" id="p_14S5_2407"> <div class="p"> <table class="singleColumn"> <tr> <td> <div class="pN">2407</div> <div class="G">Cintā papāto pariḷāho,</div> </td> </tr> <tr> <td> <div class="G">kūṭaṃ vālandhakāro ca;</div> </td> </tr> <tr> <td> <div class="G">Chiggaḷena ca dve vuttā,</div> </td> </tr> <tr> <td> <div class="G">sineru apare duveti.</div> </td> </tr> </table> </div>
</div>
</div>
