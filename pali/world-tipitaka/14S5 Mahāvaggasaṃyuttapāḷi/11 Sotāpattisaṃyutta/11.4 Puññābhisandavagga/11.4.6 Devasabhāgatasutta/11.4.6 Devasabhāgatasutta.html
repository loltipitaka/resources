<div>
<div class="b">
<a href="/">Home</a> » <a href="/tipitaka/14S5">14S5 Mahāvaggasaṃyuttapāḷi</a> » <a href="/tipitaka/14S5/11">11 Sotāpattisaṃyutta</a> » <a href="/tipitaka/14S5/11/11.4">11.4 Puññābhisandavagga</a>
</div>
<div class="i">11.4.6 Devasabhāgatasutta</div>
<div class="h">Sotāpattisaṃyutta</div>
<div class="h">Puññābhisandavagga</div>
<div class="h">Devasabhāgatasutta</div>
<div class="q" id="p_14S5_2019"> <div class="divNumber">1032.</div> <div class="p">
<span class="pN">2019</span>“Catūhi, bhikkhave, dhammehi samannāgataṃ attamanā devā sabhāgataṃ kathenti. Katamehi catūhi? Idha, bhikkhave, ariyasāvako buddhe aveccappasādena samannāgato hoti—  itipi so bhagavā…pe…  satthā devamanussānaṃ buddho bhagavāti. Yā tā devatā buddhe aveccappasādena samannāgatā ito cutā tatrūpapannā tāsaṃ evaṃ hoti—  ‘yathārūpena kho mayaṃ buddhe aveccappasādena samannāgatā tato cutā idhūpapannā, ariyasāvakopi tathārūpena buddhe aveccappasādena samannāgato ehīti devānaṃ santike’ti. </div>
</div>
<div class="q" id="p_14S5_2020"> <div class="p">
<span class="pN">2020</span>Puna caparaṃ, bhikkhave, ariyasāvako dhamme…pe…  saṃghe…pe…  ariyakantehi sīlehi samannāgato hoti akhaṇḍehi…pe…  samādhisaṃvattanikehi. Yā tā devatā ariyakantehi sīlehi samannāgatā ito cutā tatrūpapannā tāsaṃ evaṃ hoti—  ‘yathārūpehi kho mayaṃ ariyakantehi sīlehi samannāgatā tato cutā idhūpapannā, ariyasāvakopi tathārūpehi ariyakantehi sīlehi samannāgato ehīti devānaṃ santike’ti. Imehi kho, bhikkhave, catūhi dhammehi samannāgataṃ attamanā devā sabhāgataṃ kathentī”ti. </div>
</div>
<div class="CENTER" id="p_14S5_2021">
<span class="pN">2021</span>Chaṭṭhaṃ.</div>
</div>
