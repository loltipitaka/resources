<div>
<div class="b">
<a href="/">Home</a> » <a href="/tipitaka/31Pu">31Pu Puggalapaññattipāḷi</a> » <a href="/tipitaka/31Pu/2">2 Niddesa</a>
</div>
<div class="i">2.1 Ekakapuggalapaññatti</div>
<div class="h">Niddesa</div>
<div class="h">Ekakapuggalapaññatti</div>
<div class="q" id="p_31Pu_176"> <div class="divNumber">1.</div> <div class="p">
<span class="pN">176</span>Katamo ca puggalo samayavimutto? Idhekacco puggalo kālena kālaṃ samayena samayaṃ aṭṭha vimokkhe kāyena phusitvā viharati, paññāya cassa disvā ekacce āsavā parikkhīṇā honti—  ayaṃ vuccati puggalo “samayavimutto”. </div>
</div>
<div class="q" id="p_31Pu_177"> <div class="divNumber">2.</div> <div class="p">
<span class="pN">177</span>Katamo ca puggalo asamayavimutto? Idhekacco puggalo na heva kho kālena kālaṃ samayena samayaṃ aṭṭha vimokkhe kāyena phusitvā viharati, paññāya cassa disvā āsavā parikkhīṇā honti—  ayaṃ vuccati puggalo “asamayavimutto”. Sabbepi ariyapuggalā ariye vimokkhe asamayavimuttā. </div>
</div>
<div class="q" id="p_31Pu_178"> <div class="divNumber">3.</div> <div class="p">
<span class="pN">178</span>Katamo ca puggalo kuppadhammo? Idhekacco puggalo lābhī hoti rūpasahagatānaṃ vā arūpasahagatānaṃ vā samāpattīnaṃ. So ca kho na nikāmalābhī hoti na akicchalābhī na akasiralābhī; na yatthicchakaṃ yadicchakaṃ yāvaticchakaṃ samāpajjatipi vuṭṭhātipi. Ṭhānaṃ kho panetaṃ vijjati, yaṃ tassa puggalassa pamādamāgamma tā samāpattiyo kuppeyyuṃ—  ayaṃ vuccati puggalo “kuppadhammo”. </div>
</div>
<div class="q" id="p_31Pu_179"> <div class="divNumber">4.</div> <div class="p">
<span class="pN">179</span>Katamo ca puggalo akuppadhammo? Idhekacco puggalo lābhī hoti rūpasahagatānaṃ vā arūpasahagatānaṃ vā samāpattīnaṃ. So ca kho nikāmalābhī hoti akicchalābhī akasiralābhī; yatthicchakaṃ yadicchakaṃ yāvaticchakaṃ samāpajjatipi vuṭṭhātipi. Aṭṭhānametaṃ anavakāso yaṃ tassa puggalassa pamādamāgamma tā samāpattiyo kuppeyyuṃ—  ayaṃ vuccati puggalo “akuppadhammo”. Sabbepi ariyapuggalā ariye vimokkhe akuppadhammā. </div>
</div>
<div class="q" id="p_31Pu_180"> <div class="divNumber">5.</div> <div class="p">
<span class="pN">180</span>Katamo ca puggalo parihānadhammo? Idhekacco puggalo lābhī hoti rūpasahagatānaṃ vā arūpasahagatānaṃ vā samāpattīnaṃ. So ca kho na nikāmalābhī hoti na akicchalābhī na akasiralābhī; na yatthicchakaṃ yadicchakaṃ yāvaticchakaṃ samāpajjatipi vuṭṭhātipi. Ṭhānaṃ kho panetaṃ vijjati, yaṃ so puggalo pamādamāgamma tāhi samāpattīhi parihāyeyya—  ayaṃ vuccati puggalo “parihānadhammo”. </div>
</div>
<div class="q" id="p_31Pu_181"> <div class="divNumber">6.</div> <div class="p">
<span class="pN">181</span>Katamo ca puggalo aparihānadhammo? Idhekacco puggalo lābhī hoti rūpasahagatānaṃ vā arūpasahagatānaṃ vā samāpattīnaṃ. So ca kho nikāmalābhī hoti akicchalābhī akasiralābhī; yatthicchakaṃ yadicchakaṃ yāvaticchakaṃ samāpajjatipi vuṭṭhātipi. Aṭṭhānametaṃ anavakāso yaṃ so puggalo pamādamāgamma tāhi samāpattīhi parihāyeyya—  ayaṃ vuccati puggalo “aparihānadhammo”. Sabbepi ariyapuggalā ariye vimokkhe aparihānadhammā. </div>
</div>
<div class="q" id="p_31Pu_182"> <div class="divNumber">7.</div> <div class="p">
<span class="pN">182</span>Katamo ca puggalo cetanābhabbo? Idhekacco puggalo lābhī hoti rūpasahagatānaṃ vā arūpasahagatānaṃ vā samāpattīnaṃ. So ca kho na nikāmalābhī hoti na akicchalābhī na akasiralābhī; na yatthicchakaṃ yadicchakaṃ yāvaticchakaṃ samāpajjatipi vuṭṭhātipi. Sace anusañceteti, na parihāyati tāhi samāpattīhi. Sace na anusañceteti, parihāyati tāhi samāpattīhi—  ayaṃ vuccati puggalo “cetanābhabbo”. </div>
</div>
<div class="q" id="p_31Pu_183"> <div class="divNumber">8.</div> <div class="p">
<span class="pN">183</span>Katamo ca puggalo anurakkhaṇābhabbo? Idhekacco puggalo lābhī hoti rūpasahagatānaṃ vā arūpasahagatānaṃ vā samāpattīnaṃ. So ca kho na nikāmalābhī hoti na akicchalābhī na akasiralābhī; na yatthicchakaṃ yadicchakaṃ yāvaticchakaṃ samāpajjatipi vuṭṭhātipi. Sace anurakkhati, na parihāyati tāhi samāpattīhi. Sace na anurakkhati, parihāyati tāhi samāpattīhi—  ayaṃ vuccati puggalo “anurakkhaṇābhabbo”. </div>
</div>
<div class="q" id="p_31Pu_184"> <div class="divNumber">9.</div> <div class="p">
<span class="pN">184</span>Katamo ca puggalo puthujjano? Yassa puggalassa tīṇi saṃyojanāni appahīnāni; na ca tesaṃ dhammānaṃ pahānāya paṭipanno—  ayaṃ vuccati puggalo “puthujjano”. </div>
</div>
<div class="q" id="p_31Pu_185"> <div class="divNumber">10.</div> <div class="p">
<span class="pN">185</span>Katamo ca puggalo gotrabhū? Yesaṃ dhammānaṃ samanantarā ariyadhammassa avakkanti hoti tehi dhammehi samannāgato—  ayaṃ vuccati puggalo “gotrabhū”. </div>
</div>
<div class="q" id="p_31Pu_186"> <div class="divNumber">11.</div> <div class="p">
<span class="pN">186</span>Katamo ca puggalo bhayūparato? Satta sekkhā bhayūparatā, ye ca puthujjanā sīlavanto. Arahā abhayūparato. </div>
</div>
<div class="q" id="p_31Pu_187"> <div class="divNumber">12.</div> <div class="p">
<span class="pN">187</span>Katamo ca puggalo abhabbāgamano? Ye te puggalā kammāvaraṇena samannāgatā, kilesāvaraṇena samannāgatā, vipākāvaraṇena samannāgatā, assaddhā acchandikā duppaññā eḷā, abhabbā niyāmaṃ okkamituṃ kusalesu dhammesu sammattaṃ—  ime vuccanti puggalā “abhabbāgamanā”. </div>
</div>
<div class="q" id="p_31Pu_188"> <div class="divNumber">13.</div> <div class="p">
<span class="pN">188</span>Katamo ca puggalo bhabbāgamano? Ye te puggalā na kammāvaraṇena samannāgatā, na kilesāvaraṇena samannāgatā, na vipākāvaraṇena samannāgatā, saddhā chandikā paññavanto aneḷā, bhabbā niyāmaṃ okkamituṃ kusalesu dhammesu sammattaṃ—  ime vuccanti puggalā “bhabbāgamanā”. </div>
</div>
<div class="q" id="p_31Pu_189"> <div class="divNumber">14.</div> <div class="p">
<span class="pN">189</span>Katamo ca puggalo niyato? Pañca puggalā ānantarikā, ye ca micchādiṭṭhikā niyatā, aṭṭha ca ariyapuggalā niyatā. Avasesā puggalā aniyatā. </div>
</div>
<div class="q" id="p_31Pu_190"> <div class="divNumber">15.</div> <div class="p">
<span class="pN">190</span>Katamo ca puggalo paṭipannako? Cattāro maggasamaṅgino puggalā paṭipannakā, cattāro phalasamaṅgino puggalā phale ṭhitā. </div>
</div>
<div class="q" id="p_31Pu_191"> <div class="divNumber">16.</div> <div class="p">
<span class="pN">191</span>Katamo ca puggalo samasīsī? Yassa puggalassa apubbaṃ acarimaṃ āsavapariyādānañca hoti jīvitapariyādānañca—  ayaṃ vuccati puggalo “samasīsī”. </div>
</div>
<div class="q" id="p_31Pu_192"> <div class="divNumber">17.</div> <div class="p">
<span class="pN">192</span>Katamo ca puggalo ṭhitakappī? Ayañca puggalo sotāpattiphalasacchikiriyāya paṭipanno assa, kappassa ca uḍḍayhanavelā assa, neva tāva kappo uḍḍayheyya yāvāyaṃ puggalo na sotāpattiphalaṃ sacchikaroti. Ayaṃ vuccati puggalo “ṭhitakappī”. Sabbepi maggasamaṅgino puggalā ṭhitakappino. </div>
</div>
<div class="q" id="p_31Pu_193"> <div class="divNumber">18.</div> <div class="p">
<span class="pN">193</span>Katamo ca puggalo ariyo? Aṭṭha ariyapuggalā ariyā. Avasesā puggalā anariyā. </div>
</div>
<div class="q" id="p_31Pu_194"> <div class="divNumber">19.</div> <div class="p">
<span class="pN">194</span>Katamo ca puggalo sekkho? Cattāro maggasamaṅgino tayo phalasamaṅgino puggalā “sekkhā”. Arahā asekkho. Avasesā puggalā nevasekkhanāsekkhā. </div>
</div>
<div class="q" id="p_31Pu_195"> <div class="divNumber">20.</div> <div class="p">
<span class="pN">195</span>Katamo ca puggalo tevijjo? Tīhi vijjāhi samannāgato puggalo “tevijjo”. </div>
</div>
<div class="q" id="p_31Pu_196"> <div class="divNumber">21.</div> <div class="p">
<span class="pN">196</span>Katamo ca puggalo chaḷabhiñño? Chahi abhiññāhi samannāgato puggalo “chaḷabhiñño”. </div>
</div>
<div class="q" id="p_31Pu_197"> <div class="divNumber">22.</div> <div class="p">
<span class="pN">197</span>Katamo ca puggalo sammāsambuddho? Idhekacco puggalo pubbe ananussutesu dhammesu sāmaṃ saccāni abhisambujjhati; tattha ca sabbaññutaṃ pāpuṇāti, balesu ca vasībhāvaṃ—  ayaṃ vuccati puggalo “sammāsambuddho”. </div>
</div>
<div class="q" id="p_31Pu_198"> <div class="divNumber">23.</div> <div class="p">
<span class="pN">198</span>Katamo ca puggalo paccekasambuddho? Idhekacco puggalo pubbe ananussutesu dhammesu sāmaṃ saccāni abhisambujjhati; na ca tattha sabbaññutaṃ pāpuṇāti, na ca balesu vasībhāvaṃ—  ayaṃ vuccati puggalo “paccekasambuddho”. </div>
</div>
<div class="q" id="p_31Pu_199"> <div class="divNumber">24.</div> <div class="p">
<span class="pN">199</span>Katamo ca puggalo ubhatobhāgavimutto? Idhekacco puggalo aṭṭha vimokkhe kāyena phusitvā viharati; paññāya cassa disvā āsavā parikkhīṇā honti—  ayaṃ vuccati puggalo “ubhatobhāgavimutto”. </div>
</div>
<div class="q" id="p_31Pu_200"> <div class="divNumber">25.</div> <div class="p">
<span class="pN">200</span>Katamo ca puggalo paññāvimutto? Idhekacco puggalo na heva kho aṭṭha vimokkhe kāyena phusitvā viharati; paññāya cassa disvā āsavā parikkhīṇā honti. Ayaṃ vuccati puggalo “paññāvimutto”. </div>
</div>
<div class="q" id="p_31Pu_201"> <div class="divNumber">26.</div> <div class="p">
<span class="pN">201</span>Katamo ca puggalo kāyasakkhī? Idhekacco puggalo aṭṭha vimokkhe kāyena phusitvā viharati; paññāya cassa disvā ekacce āsavā parikkhīṇā honti. Ayaṃ vuccati puggalo “kāyasakkhī”. </div>
</div>
<div class="q" id="p_31Pu_202"> <div class="divNumber">27.</div> <div class="p">
<span class="pN">202</span>Katamo ca puggalo diṭṭhippatto? Idhekacco puggalo “idaṃ dukkhan”ti yathābhūtaṃ pajānāti, “ayaṃ dukkhasamudayo”ti yathābhūtaṃ pajānāti, “ayaṃ dukkhanirodho”ti yathābhūtaṃ pajānāti, “ayaṃ dukkhanirodhagāminī paṭipadā”ti yathābhūtaṃ pajānāti. Tathāgatappaveditā cassa dhammā paññāya vodiṭṭhā honti vocaritā. Paññāya cassa disvā ekacce āsavā parikkhīṇā honti—  ayaṃ vuccati puggalo “diṭṭhippatto”. </div>
</div>
<div class="q" id="p_31Pu_203"> <div class="divNumber">28.</div> <div class="p">
<span class="pN">203</span>Katamo ca puggalo saddhāvimutto? Idhekacco puggalo “idaṃ dukkhan”ti yathābhūtaṃ pajānāti, “ayaṃ dukkhasamudayo”ti yathābhūtaṃ pajānāti, “ayaṃ dukkhanirodho”ti yathābhūtaṃ pajānāti, “ayaṃ dukkhanirodhagāminī paṭipadā”ti yathābhūtaṃ pajānāti. Tathāgatappaveditā cassa dhammā paññāya vodiṭṭhā honti vocaritā. Paññāya cassa disvā ekacce āsavā parikkhīṇā honti, no ca kho yathā diṭṭhippattassa—  ayaṃ vuccati puggalo “saddhāvimutto”. </div>
</div>
<div class="q" id="p_31Pu_204"> <div class="divNumber">29.</div> <div class="p">
<span class="pN">204</span>Katamo ca puggalo dhammānusārī? Yassa puggalassa sotāpattiphalasacchikiriyāya paṭipannassa paññindriyaṃ adhimattaṃ hoti, paññāvāhiṃ paññāpubbaṅgamaṃ ariyamaggaṃ bhāveti—  ayaṃ vuccati puggalo “dhammānusārī”. Sotāpattiphalasacchikiriyāya paṭipanno puggalo dhammānusārī phale ṭhito diṭṭhippatto. </div>
</div>
<div class="q" id="p_31Pu_205"> <div class="divNumber">30.</div> <div class="p">
<span class="pN">205</span>Katamo ca puggalo saddhānusārī? Yassa puggalassa sotāpattiphalasacchikiriyāya paṭipannassa saddhindriyaṃ adhimattaṃ hoti, saddhāvāhiṃ saddhāpubbaṅgamaṃ ariyamaggaṃ bhāveti—  ayaṃ vuccati puggalo “saddhānusārī”. Sotāpattiphalasacchikiriyāya paṭipanno puggalo saddhānusārī phale ṭhito saddhāvimutto. </div>
</div>
<div class="q" id="p_31Pu_206"> <div class="divNumber">31.</div> <div class="p">
<span class="pN">206</span>Katamo ca puggalo sattakkhattuparamo? Idhekacco puggalo tiṇṇaṃ saṃyojanānaṃ parikkhayā sotāpanno hoti avinipātadhammo niyato sambodhiparāyano. So sattakkhattuṃ deve ca mānuse ca sandhāvitvā saṃsaritvā dukkhassantaṃ karoti—  ayaṃ vuccati puggalo “sattakkhattuparamo”. </div>
</div>
<div class="q" id="p_31Pu_207"> <div class="divNumber">32.</div> <div class="p">
<span class="pN">207</span>Katamo ca puggalo kolaṃkolo? Idhekacco puggalo tiṇṇaṃ saṃyojanānaṃ parikkhayā sotāpanno hoti avinipātadhammo niyato sambodhiparāyano. So dve vā tīṇi vā kulāni sandhāvitvā saṃsaritvā dukkhassantaṃ karoti—  ayaṃ vuccati puggalo “kolaṃkolo”. </div>
</div>
<div class="q" id="p_31Pu_208"> <div class="divNumber">33.</div> <div class="p">
<span class="pN">208</span>Katamo ca puggalo ekabījī? Idhekacco puggalo tiṇṇaṃ saṃyojanānaṃ parikkhayā sotāpanno hoti avinipātadhammo niyato sambodhiparāyano. So ekaṃyeva mānusakaṃ bhavaṃ nibbattetvā dukkhassantaṃ karoti—  ayaṃ vuccati puggalo “ekabījī”. </div>
</div>
<div class="q" id="p_31Pu_209"> <div class="divNumber">34.</div> <div class="p">
<span class="pN">209</span>Katamo ca puggalo sakadāgāmī? Idhekacco puggalo tiṇṇaṃ saṃyojanānaṃ parikkhayā rāgadosamohānaṃ tanuttā sakadāgāmī hoti, sakideva imaṃ lokaṃ āgantvā dukkhassantaṃ karoti—  ayaṃ vuccati puggalo “sakadāgāmī”. </div>
</div>
<div class="q" id="p_31Pu_210"> <div class="divNumber">35.</div> <div class="p">
<span class="pN">210</span>Katamo ca puggalo anāgāmī? Idhekacco puggalo pañcannaṃ orambhāgiyānaṃ saṃyojanānaṃ parikkhayā opapātiko hoti, tattha parinibbāyī anāvattidhammo tasmā lokā—  ayaṃ vuccati puggalo “anāgāmī”. </div>
</div>
<div class="q" id="p_31Pu_211"> <div class="divNumber">36.</div> <div class="p">
<span class="pN">211</span>Katamo ca puggalo antarāparinibbāyī? Idhekacco puggalo pañcannaṃ orambhāgiyānaṃ saṃyojanānaṃ parikkhayā opapātiko hoti, tattha parinibbāyī anāvattidhammo tasmā lokā. So upapannaṃ vā samanantarā appattaṃ vā vemajjhaṃ āyuppamāṇaṃ ariyamaggaṃ sañjaneti upariṭṭhimānaṃ saṃyojanānaṃ pahānāya—  ayaṃ vuccati puggalo “antarāparinibbāyī”. </div>
</div>
<div class="q" id="p_31Pu_212"> <div class="divNumber">37.</div> <div class="p">
<span class="pN">212</span>Katamo ca puggalo upahaccaparinibbāyī? Idhekacco puggalo pañcannaṃ orambhāgiyānaṃ saṃyojanānaṃ parikkhayā opapātiko hoti, tattha parinibbāyī anāvattidhammo tasmā lokā. So atikkamitvā vemajjhaṃ āyuppamāṇaṃ upahacca vā kālakiriyaṃ ariyamaggaṃ sañjaneti upariṭṭhimānaṃ saṃyojanānaṃ pahānāya—  ayaṃ vuccati puggalo “upahaccaparinibbāyī”. </div>
</div>
<div class="q" id="p_31Pu_213"> <div class="divNumber">38.</div> <div class="p">
<span class="pN">213</span>Katamo ca puggalo asaṅkhāraparinibbāyī? Idhekacco puggalo pañcannaṃ orambhāgiyānaṃ saṃyojanānaṃ parikkhayā opapātiko hoti, tattha parinibbāyī anāvattidhammo tasmā lokā. So asaṅkhārena ariyamaggaṃ sañjaneti upariṭṭhimānaṃ saṃyojanānaṃ pahānāya—  ayaṃ vuccati puggalo “asaṅkhāraparinibbāyī”. </div>
</div>
<div class="q" id="p_31Pu_214"> <div class="divNumber">39.</div> <div class="p">
<span class="pN">214</span>Katamo ca puggalo sasaṅkhāraparinibbāyī? Idhekacco puggalo pañcannaṃ orambhāgiyānaṃ saṃyojanānaṃ parikkhayā opapātiko hoti, tattha parinibbāyī anāvattidhammo tasmā lokā. So sasaṅkhārena ariyamaggaṃ sañjaneti upariṭṭhimānaṃ saṃyojanānaṃ pahānāya—  ayaṃ vuccati puggalo “sasaṅkhāraparinibbāyī”. </div>
</div>
<div class="q" id="p_31Pu_215"> <div class="divNumber">40.</div> <div class="p">
<span class="pN">215</span>Katamo ca puggalo uddhaṃsoto akaniṭṭhagāmī? Idhekacco puggalo pañcannaṃ orambhāgiyānaṃ saṃyojanānaṃ parikkhayā opapātiko hoti, tattha parinibbāyī anāvattidhammo tasmā lokā. So avihā cuto atappaṃ gacchati, atappā cuto sudassaṃ gacchati, sudassā cuto sudassiṃ gacchati, sudassiyā cuto akaniṭṭhaṃ gacchati; akaniṭṭhe ariyamaggaṃ sañjaneti upariṭṭhimānaṃ saṃyojanānaṃ pahānāya—  ayaṃ vuccati puggalo “uddhaṃsoto akaniṭṭhagāmī”. </div>
</div>
<div class="q" id="p_31Pu_216"> <div class="divNumber">41.</div> <div class="p">
<span class="pN">216</span>Katamo ca puggalo sotāpanno sotāpattiphalasacchikiriyāya paṭipanno? Tiṇṇaṃ saṃyojanānaṃ pahānāya paṭipanno puggalo sotāpattiphalasacchikiriyāya paṭipanno. Yassa puggalassa tīṇi saṃyojanāni pahīnāni—  ayaṃ vuccati puggalo “sotāpanno”. </div>
</div>
<div class="q" id="p_31Pu_217"> <div class="divNumber">42.</div> <div class="p">
<span class="pN">217</span>Kāmarāgabyāpādānaṃ tanubhāvāya paṭipanno puggalo sakadāgāmiphalasacchikiriyāya paṭipanno. Yassa puggalassa kāmarāgabyāpādā tanubhūtā—  ayaṃ vuccati puggalo “sakadāgāmī”. </div>
</div>
<div class="q" id="p_31Pu_218"> <div class="divNumber">43.</div> <div class="p">
<span class="pN">218</span>Kāmarāgabyāpādānaṃ anavasesappahānāya paṭipanno puggalo anāgāmiphalasacchikiriyāya paṭipanno. Yassa puggalassa kāmarāgabyāpādā anavasesā pahīnā—  ayaṃ vuccati puggalo “anāgāmī”. </div>
</div>
<div class="q" id="p_31Pu_219"> <div class="divNumber">44.</div> <div class="p">
<span class="pN">219</span>Rūparāgaarūparāgamānauddhaccaavijjāya anavasesappahānāya paṭipanno puggalo arahattaphalasacchikiriyāya paṭipanno. Yassa puggalassa rūparāgo arūparāgo māno uddhaccaṃ avijjā anavasesā pahīnā—  ayaṃ vuccati puggalo “arahā”. </div>
</div>
<div class="CENTER" id="p_31Pu_220">
<span class="pN">220</span>Ekakaniddeso.</div>
</div>
