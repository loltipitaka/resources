<div>
<div class="b">
<a href="/">Home</a> » <a href="/tipitaka/12S1">12S1 Sagāthāvaggasaṃyuttapāḷi</a> » <a href="/tipitaka/12S1/3">3 Kosalasaṃyutta</a> » <a href="/tipitaka/12S1/3/3.1">3.1 Paṭhamavagga</a>
</div>
<div class="i">3.1.4 Piyasutta</div>
<div class="h">Kosalasaṃyutta</div>
<div class="h">Paṭhamavagga</div>
<div class="h">Piyasutta</div>
<div class="q" id="p_12S1_596"> <div class="divNumber">115.</div> <div class="p">
<span class="pN">596</span>Sāvatthinidānaṃ. Ekamantaṃ nisinno kho rājā pasenadi kosalo bhagavantaṃ etadavoca—  “idha mayhaṃ, bhante, rahogatassa paṭisallīnassa evaṃ cetaso parivitakko udapādi—  ‘kesaṃ nu kho piyo attā, kesaṃ appiyo attā’ti? Tassa mayhaṃ, bhante, etadahosi—  ‘ye ca kho keci kāyena duccaritaṃ caranti, vācāya duccaritaṃ caranti, manasā duccaritaṃ caranti; tesaṃ appiyo attā. Kiñcāpi te evaṃ vadeyyuṃ—  <span class="smallFont">“</span>piyo no attā<span class="smallFont">”</span>ti, atha kho tesaṃ appiyo attā’. Taṃ kissa hetu? Yañhi appiyo appiyassa kareyya, taṃ te attanāva attano karonti; tasmā tesaṃ appiyo attā. Ye ca kho keci kāyena sucaritaṃ caranti, vācāya sucaritaṃ caranti, manasā sucaritaṃ caranti; tesaṃ piyo attā. Kiñcāpi te evaṃ vadeyyuṃ—  ‘appiyo no attā’ti; atha kho tesaṃ piyo attā. Taṃ kissa hetu? Yañhi piyo piyassa kareyya, taṃ te attanāva attano karonti; tasmā tesaṃ piyo attā”ti. </div>
</div>
<div class="q" id="p_12S1_597"> <div class="p">
<span class="pN">597</span>“Evametaṃ, mahārāja, evametaṃ, mahārāja. Ye hi keci, mahārāja, kāyena duccaritaṃ caranti, vācāya duccaritaṃ caranti, manasā duccaritaṃ caranti; tasmā tesaṃ appiyo attā. Kiñcāpi te evaṃ vadeyyuṃ—  ‘piyo no attā’ti, atha kho tesaṃ appiyo attā. Taṃ kissa hetu? Yañhi, mahārāja, appiyo appiyassa kareyya, taṃ te attanāva attano karonti; tasmā tesaṃ appiyo attā. Ye ca kho keci, mahārāja, kāyena sucaritaṃ caranti, vācāya sucaritaṃ caranti, manasā sucaritaṃ caranti; tesaṃ piyo attā. Kiñcāpi te evaṃ vadeyyuṃ—  ‘appiyo no attā’ti; atha kho tesaṃ piyo attā. Taṃ kissa hetu? Yañhi, mahārāja, piyo piyassa kareyya, taṃ te attanāva attano karonti; tasmā tesaṃ piyo attā”ti. Idamavoca…pe…  </div>
</div>
<div class="q" id="p_12S1_598"> <div class="p"> <table class="singleColumn"> <tr> <td> <div class="pN">598</div> <div class="G">“Attānañce piyaṃ jaññā,</div> </td> </tr> <tr> <td> <div class="G">na naṃ pāpena saṃyuje;</div> </td> </tr> <tr> <td> <div class="G">Na hi taṃ sulabhaṃ hoti,</div> </td> </tr> <tr> <td> <div class="G">sukhaṃ dukkaṭakārinā.</div> </td> </tr> </table> </div>
</div>
<div class="q" id="p_12S1_599"> <div class="p"> <table class="singleColumn"> <tr> <td> <div class="pN">599</div> <div class="G">Antakenādhipannassa,</div> </td> </tr> <tr> <td> <div class="G">jahato mānusaṃ bhavaṃ;</div> </td> </tr> <tr> <td> <div class="G">Kiñhi tassa sakaṃ hoti,</div> </td> </tr> <tr> <td> <div class="G">kiñca ādāya gacchati;</div> </td> </tr> <tr> <td> <div class="G">Kiñcassa anugaṃ hoti,</div> </td> </tr> <tr> <td> <div class="G">chāyāva anapāyinī.</div> </td> </tr> </table> </div>
</div>
<div class="q" id="p_12S1_600"> <div class="p"> <table class="singleColumn"> <tr> <td> <div class="pN">600</div> <div class="G">Ubho puññañca pāpañca,</div> </td> </tr> <tr> <td> <div class="G">yaṃ macco kurute idha;</div> </td> </tr> <tr> <td> <div class="G">Tañhi tassa sakaṃ hoti,</div> </td> </tr> <tr> <td> <div class="G">taṃva ādāya gacchati;</div> </td> </tr> <tr> <td> <div class="G">Taṃvassa anugaṃ hoti,</div> </td> </tr> <tr> <td> <div class="G">chāyāva anapāyinī.</div> </td> </tr> </table> </div>
</div>
<div class="q" id="p_12S1_601"> <div class="p"> <table class="singleColumn"> <tr> <td> <div class="pN">601</div> <div class="G">Tasmā kareyya kalyāṇaṃ,</div> </td> </tr> <tr> <td> <div class="G">nicayaṃ samparāyikaṃ;</div> </td> </tr> <tr> <td> <div class="G">Puññāni paralokasmiṃ,</div> </td> </tr> <tr> <td> <div class="G">patiṭṭhā honti pāṇinan”ti.</div> </td> </tr> </table> </div>
</div>
</div>
