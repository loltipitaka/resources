<div>
<div class="b">
<a href="/">Home</a> » <a href="/tipitaka/12S1">12S1 Sagāthāvaggasaṃyuttapāḷi</a> » <a href="/tipitaka/12S1/9">9 Vanasaṃyutta</a> » <a href="/tipitaka/12S1/9/9.1">9.1 Vanavagga</a>
</div>
<div class="i">9.1.1 Vivekasutta</div>
<div class="h">
Vanasaṃyutta
</div>
<div class="h">
Vanavagga
</div>
<div class="h">
Vivekasutta
</div>
<div class="q" id="p_12S1_1378">
<div class="divNumber">
221.
</div>
<div class="p">
<span class="pN">1378</span>Evaṃ me sutaṃ—  ekaṃ samayaṃ aññataro bhikkhu kosalesu viharati aññatarasmiṃ vanasaṇḍe. Tena kho pana samayena so bhikkhu divāvihāragato pāpake akusale vitakke vitakketi gehanissite. Atha kho yā tasmiṃ vanasaṇḍe adhivatthā devatā tassa bhikkhuno anukampikā atthakāmā taṃ bhikkhuṃ saṃvejetukāmā yena so bhikkhu tenupasaṅkami; upasaṅkamitvā taṃ bhikkhuṃ gāthāhi ajjhabhāsi— 
</div>
</div>
<div class="q" id="p_12S1_1379">
<div class="p">
<table class="singleColumn">
	<tbody>
		<tr>
			<td>
			<div class="pN">
			1379
			</div>
			<div class="G">
			“Vivekakāmosi vanaṃ paviṭṭho,
			</div>
			</td>
		</tr>
		<tr>
			<td>
			<div class="G">
			Atha te mano niccharatī bahiddhā;
			</div>
			</td>
		</tr>
		<tr>
			<td>
			<div class="G">
			Jano janasmiṃ vinayassu chandaṃ,
			</div>
			</td>
		</tr>
		<tr>
			<td>
			<div class="G">
			Tato sukhī hohisi vītarāgo.
			</div>
			</td>
		</tr>
	</tbody>
</table>
</div>
</div>
<div class="q" id="p_12S1_1380">
<div class="p">
<table class="singleColumn">
	<tbody>
		<tr>
			<td>
			<div class="pN">
			1380
			</div>
			<div class="G">
			Aratiṃ pajahāsi sato,
			</div>
			</td>
		</tr>
		<tr>
			<td>
			<div class="G">
			Bhavāsi sataṃ taṃ sārayāmase;
			</div>
			</td>
		</tr>
		<tr>
			<td>
			<div class="G">
			Pātālarajo hi duttaro,
			</div>
			</td>
		</tr>
		<tr>
			<td>
			<div class="G">
			Mā taṃ kāmarajo avāhari.
			</div>
			</td>
		</tr>
	</tbody>
</table>
</div>
</div>
<div class="q" id="p_12S1_1381">
<div class="p">
<table class="singleColumn">
	<tbody>
		<tr>
			<td>
			<div class="pN">
			1381
			</div>
			<div class="G">
			Sakuṇo yathā paṃsukunthito,
			</div>
			</td>
		</tr>
		<tr>
			<td>
			<div class="G">
			Vidhunaṃ pātayati sitaṃ rajaṃ;
			</div>
			</td>
		</tr>
		<tr>
			<td>
			<div class="G">
			Evaṃ bhikkhu padhānavā satimā,
			</div>
			</td>
		</tr>
		<tr>
			<td>
			<div class="G">
			Vidhunaṃ pātayati sitaṃ rajan”ti.
			</div>
			</td>
		</tr>
	</tbody>
</table>
</div>
</div>
<div class="q" id="p_12S1_1382">
<div class="p">
<span class="pN">1382</span>Atha kho so bhikkhu tāya devatāya saṃvejito saṃvegamāpādīti.
</div>
</div>
</div>
