<div>
<div class="b">
<a href="/">Home</a> » <a href="/tipitaka/22J">22J Jātakapāḷi</a> » <a href="/tipitaka/22J/16">16 Tiṃsanipāta</a> » <a href="/tipitaka/22J/16/16.1">16.1 Kiṃchandavagga</a>
</div>
<div class="i">16.1.9 Sambulājātaka</div>
<div class="h">Tiṃsanipāta</div>
<div class="h">Kiṃchandavagga</div>
<div class="h">Sambulājātaka</div>
<div class="q" id="p_22J_3560"> <div class="divNumber">297.</div> <div class="p"> <table class="singleColumn"> <tr> <td> <div class="pN">3560</div> <div class="G">“Kā vedhamānā girikandarāyaṃ,</div> </td> </tr> <tr> <td> <div class="G">Ekā tuvaṃ tiṭṭhasi saṃhitūru;</div> </td> </tr> <tr> <td> <div class="G">Puṭṭhāsi me pāṇipameyyamajjhe,</div> </td> </tr> <tr> <td> <div class="G">Akkhāhi me nāmañca bandhave ca.</div> </td> </tr> </table> </div>
</div>
<div class="q" id="p_22J_3561"> <div class="divNumber">298.</div> <div class="p"> <table class="singleColumn"> <tr> <td> <div class="pN">3561</div> <div class="G">Obhāsayaṃ vanaṃ rammaṃ,</div> </td> </tr> <tr> <td> <div class="G">sīhabyagghanisevitaṃ;</div> </td> </tr> <tr> <td> <div class="G">Kā vā tvamasi kalyāṇi,</div> </td> </tr> <tr> <td> <div class="G">kassa vā tvaṃ sumajjhime;</div> </td> </tr> <tr> <td> <div class="G">Abhivādemi taṃ bhadde,</div> </td> </tr> <tr> <td> <div class="G">dānavāhaṃ namatthu te”.</div> </td> </tr> </table> </div>
</div>
<div class="q" id="p_22J_3562"> <div class="divNumber">299.</div> <div class="p"> <table class="singleColumn"> <tr> <td> <div class="pN">3562</div> <div class="G">“Yo putto kāsirājassa,</div> </td> </tr> <tr> <td> <div class="G">sotthisenoti taṃ vidū;</div> </td> </tr> <tr> <td> <div class="G">Tassāhaṃ sambulā bhariyā,</div> </td> </tr> <tr> <td> <div class="G">evaṃ jānāhi dānava;</div> </td> </tr> <tr> <td> <div class="G">Abhivādemi taṃ bhante,</div> </td> </tr> <tr> <td> <div class="G">sambulāhaṃ namatthu te.</div> </td> </tr> </table> </div>
</div>
<div class="q" id="p_22J_3563"> <div class="divNumber">300.</div> <div class="p"> <table class="singleColumn"> <tr> <td> <div class="pN">3563</div> <div class="G">Vedehaputto bhaddante,</div> </td> </tr> <tr> <td> <div class="G">vane vasati āturo;</div> </td> </tr> <tr> <td> <div class="G">Tamahaṃ rogasammattaṃ,</div> </td> </tr> <tr> <td> <div class="G">ekā ekaṃ upaṭṭhahaṃ.</div> </td> </tr> </table> </div>
</div>
<div class="q" id="p_22J_3564"> <div class="divNumber">301.</div> <div class="p"> <table class="singleColumn"> <tr> <td> <div class="pN">3564</div> <div class="G">Ahañca vanamuñchāya,</div> </td> </tr> <tr> <td> <div class="G">Madhumaṃsaṃ migābilaṃ;</div> </td> </tr> <tr> <td> <div class="G">Yadāharāmi taṃ bhakkho,</div> </td> </tr> <tr> <td> <div class="G">Tassa nūnajja nādhati”.</div> </td> </tr> </table> </div>
</div>
<div class="q" id="p_22J_3565"> <div class="divNumber">302.</div> <div class="p"> <table class="singleColumn"> <tr> <td> <div class="pN">3565</div> <div class="G">“Kiṃ vane rājaputtena,</div> </td> </tr> <tr> <td> <div class="G">āturena karissasi;</div> </td> </tr> <tr> <td> <div class="G">Sambule pariciṇṇena,</div> </td> </tr> <tr> <td> <div class="G">ahaṃ bhattā bhavāmi te”.</div> </td> </tr> </table> </div>
</div>
<div class="q" id="p_22J_3566"> <div class="divNumber">303.</div> <div class="p"> <table class="singleColumn"> <tr> <td> <div class="pN">3566</div> <div class="G">“Sokaṭṭāya durattāya,</div> </td> </tr> <tr> <td> <div class="G">kiṃ rūpaṃ vijjate mama;</div> </td> </tr> <tr> <td> <div class="G">Aññaṃ pariyesa bhaddante,</div> </td> </tr> <tr> <td> <div class="G">abhirūpataraṃ mayā”.</div> </td> </tr> </table> </div>
</div>
<div class="q" id="p_22J_3567"> <div class="divNumber">304.</div> <div class="p"> <table class="singleColumn"> <tr> <td> <div class="pN">3567</div> <div class="G">“Ehimaṃ girimāruyha,</div> </td> </tr> <tr> <td> <div class="G">bhariyā me catussatā;</div> </td> </tr> <tr> <td> <div class="G">Tāsaṃ tvaṃ pavarā hohi,</div> </td> </tr> <tr> <td> <div class="G">sabbakāmasamiddhinī.</div> </td> </tr> </table> </div>
</div>
<div class="q" id="p_22J_3568"> <div class="divNumber">305.</div> <div class="p"> <table class="singleColumn"> <tr> <td> <div class="pN">3568</div> <div class="G">Nūna tārakavaṇṇābhe,</div> </td> </tr> <tr> <td> <div class="G">yaṃ kiñci manasicchasi;</div> </td> </tr> <tr> <td> <div class="G">Sabbaṃ taṃ pacuraṃ mayhaṃ,</div> </td> </tr> <tr> <td> <div class="G">ramassvajja mayā saha.</div> </td> </tr> </table> </div>
</div>
<div class="q" id="p_22J_3569"> <div class="divNumber">306.</div> <div class="p"> <table class="singleColumn"> <tr> <td> <div class="pN">3569</div> <div class="G">No ce tuvaṃ maheseyyaṃ,</div> </td> </tr> <tr> <td> <div class="G">Sambule kārayissasi;</div> </td> </tr> <tr> <td> <div class="G">Alaṃ tvaṃ pātarāsāya,</div> </td> </tr> <tr> <td> <div class="G">Paṇhe bhakkhā bhavissasi”.</div> </td> </tr> </table> </div>
</div>
<div class="q" id="p_22J_3570"> <div class="divNumber">307.</div> <div class="p"> <table class="singleColumn"> <tr> <td> <div class="pN">3570</div> <div class="G">Tañca sattajaṭo luddo,</div> </td> </tr> <tr> <td> <div class="G">kaḷāro purisādako;</div> </td> </tr> <tr> <td> <div class="G">Vane nāthaṃ apassantiṃ,</div> </td> </tr> <tr> <td> <div class="G">sambulaṃ aggahī bhuje.</div> </td> </tr> </table> </div>
</div>
<div class="q" id="p_22J_3571"> <div class="divNumber">308.</div> <div class="p"> <table class="singleColumn"> <tr> <td> <div class="pN">3571</div> <div class="G">Adhipannā pisācena,</div> </td> </tr> <tr> <td> <div class="G">luddenāmisacakkhunā;</div> </td> </tr> <tr> <td> <div class="G">Sā ca sattuvasaṃ pattā,</div> </td> </tr> <tr> <td> <div class="G">patimevānusocati.</div> </td> </tr> </table> </div>
</div>
<div class="q" id="p_22J_3572"> <div class="divNumber">309.</div> <div class="p"> <table class="singleColumn"> <tr> <td> <div class="pN">3572</div> <div class="G">“Na me idaṃ tathā dukkhaṃ,</div> </td> </tr> <tr> <td> <div class="G">yaṃ maṃ khādeyya rakkhaso;</div> </td> </tr> <tr> <td> <div class="G">Yañca me ayyaputtassa,</div> </td> </tr> <tr> <td> <div class="G">mano hessati aññathā.</div> </td> </tr> </table> </div>
</div>
<div class="q" id="p_22J_3573"> <div class="divNumber">310.</div> <div class="p"> <table class="singleColumn"> <tr> <td> <div class="pN">3573</div> <div class="G">Na santi devā pavasanti nūna,</div> </td> </tr> <tr> <td> <div class="G">Na hi nūna santi idha lokapālā;</div> </td> </tr> <tr> <td> <div class="G">Sahasā karontānamasaññatānaṃ,</div> </td> </tr> <tr> <td> <div class="G">Na hi nūna santi paṭisedhitāro”.</div> </td> </tr> </table> </div>
</div>
<div class="q" id="p_22J_3574"> <div class="divNumber">311.</div> <div class="p"> <table class="singleColumn"> <tr> <td> <div class="pN">3574</div> <div class="G">“Itthīnamesā pavarā yasassinī,</div> </td> </tr> <tr> <td> <div class="G">Santā samā aggirivuggatejā;</div> </td> </tr> <tr> <td> <div class="G">Tañce tuvaṃ rakkhasādesi kaññaṃ,</div> </td> </tr> <tr> <td> <div class="G">Muddhā ca hi sattadhā te phaleyya;</div> </td> </tr> <tr> <td> <div class="G">Mā tvaṃ dahī muñca patibbatāya”.</div> </td> </tr> </table> </div>
</div>
<div class="q" id="p_22J_3575"> <div class="divNumber">312.</div> <div class="p"> <table class="singleColumn"> <tr> <td> <div class="pN">3575</div> <div class="G">Sā ca assamamāgacchi,</div> </td> </tr> <tr> <td> <div class="G">pamuttā purisādakā;</div> </td> </tr> <tr> <td> <div class="G">Nīḷaṃ paḷinaṃ sakuṇīva,</div> </td> </tr> <tr> <td> <div class="G">gatasiṅgaṃva ālayaṃ.</div> </td> </tr> </table> </div>
</div>
<div class="q" id="p_22J_3576"> <div class="divNumber">313.</div> <div class="p"> <table class="singleColumn"> <tr> <td> <div class="pN">3576</div> <div class="G">Sā tattha paridevesi,</div> </td> </tr> <tr> <td> <div class="G">rājaputtī yasassinī;</div> </td> </tr> <tr> <td> <div class="G">Sambulā utumattakkhā,</div> </td> </tr> <tr> <td> <div class="G">vane nāthaṃ apassantī.</div> </td> </tr> </table> </div>
</div>
<div class="q" id="p_22J_3577"> <div class="divNumber">314.</div> <div class="p"> <table class="singleColumn"> <tr> <td> <div class="pN">3577</div> <div class="G">Samaṇe brāhmaṇe vande,</div> </td> </tr> <tr> <td> <div class="G">sampannacaraṇe ise;</div> </td> </tr> <tr> <td> <div class="G">Rājaputtaṃ apassantī,</div> </td> </tr> <tr> <td> <div class="G">“tumhaṃmhi saraṇaṃ gatā”.</div> </td> </tr> </table> </div>
</div>
<div class="q" id="p_22J_3578"> <div class="divNumber">315.</div> <div class="p"> <table class="singleColumn"> <tr> <td> <div class="pN">3578</div> <div class="G">Vande sīhe ca byagghe ca,</div> </td> </tr> <tr> <td> <div class="G">ye ca aññe vane migā;</div> </td> </tr> <tr> <td> <div class="G">Rājaputtaṃ apassantī,</div> </td> </tr> <tr> <td> <div class="G">“tumhaṃmhi saraṇaṃ gatā”.</div> </td> </tr> </table> </div>
</div>
<div class="q" id="p_22J_3579"> <div class="divNumber">316.</div> <div class="p"> <table class="singleColumn"> <tr> <td> <div class="pN">3579</div> <div class="G">Tiṇā latāni osadhyo,</div> </td> </tr> <tr> <td> <div class="G">pabbatāni vanāni ca;</div> </td> </tr> <tr> <td> <div class="G">Rājaputtaṃ apassantī,</div> </td> </tr> <tr> <td> <div class="G">“tumhaṃmhi saraṇaṃ gatā”.</div> </td> </tr> </table> </div>
</div>
<div class="q" id="p_22J_3580"> <div class="divNumber">317.</div> <div class="p"> <table class="singleColumn"> <tr> <td> <div class="pN">3580</div> <div class="G">Vande indīvarīsāmaṃ,</div> </td> </tr> <tr> <td> <div class="G">rattiṃ nakkhattamāliniṃ;</div> </td> </tr> <tr> <td> <div class="G">Rājaputtaṃ apassantī,</div> </td> </tr> <tr> <td> <div class="G">“tumhaṃmhi saraṇaṃ gatā”.</div> </td> </tr> </table> </div>
</div>
<div class="q" id="p_22J_3581"> <div class="divNumber">318.</div> <div class="p"> <table class="singleColumn"> <tr> <td> <div class="pN">3581</div> <div class="G">Vande bhāgīrathiṃ gaṅgaṃ,</div> </td> </tr> <tr> <td> <div class="G">savantīnaṃ paṭiggahaṃ;</div> </td> </tr> <tr> <td> <div class="G">Rājaputtaṃ apassantī,</div> </td> </tr> <tr> <td> <div class="G">“tumhaṃmhi saraṇaṃ gatā”.</div> </td> </tr> </table> </div>
</div>
<div class="q" id="p_22J_3582"> <div class="divNumber">319.</div> <div class="p"> <table class="singleColumn"> <tr> <td> <div class="pN">3582</div> <div class="G">Vande ahaṃ pabbatarājaseṭṭhaṃ,</div> </td> </tr> <tr> <td> <div class="G">Himavantaṃ siluccayaṃ;</div> </td> </tr> <tr> <td> <div class="G">Rājaputtaṃ apassantī,</div> </td> </tr> <tr> <td> <div class="G">“Tumhaṃmhi saraṇaṃ gatā”.</div> </td> </tr> </table> </div>
</div>
<div class="q" id="p_22J_3583"> <div class="divNumber">320.</div> <div class="p"> <table class="singleColumn"> <tr> <td> <div class="pN">3583</div> <div class="G">“Atisāyaṃ vatāgacchi,</div> </td> </tr> <tr> <td> <div class="G">rājaputti yasassini;</div> </td> </tr> <tr> <td> <div class="G">Kena nujja samāgacchi,</div> </td> </tr> <tr> <td> <div class="G">ko te piyataro mayā”.</div> </td> </tr> </table> </div>
</div>
<div class="q" id="p_22J_3584"> <div class="divNumber">321.</div> <div class="p"> <table class="singleColumn"> <tr> <td> <div class="pN">3584</div> <div class="G">“Idaṃ khohaṃ tadāvocaṃ,</div> </td> </tr> <tr> <td> <div class="G">gahitā tena sattunā;</div> </td> </tr> <tr> <td> <div class="G">Na me idaṃ tathā dukkhaṃ,</div> </td> </tr> <tr> <td> <div class="G">yaṃ maṃ khādeyya rakkhaso;</div> </td> </tr> <tr> <td> <div class="G">Yañca me ayyaputtassa,</div> </td> </tr> <tr> <td> <div class="G">mano hessati aññathā”.</div> </td> </tr> </table> </div>
</div>
<div class="q" id="p_22J_3585"> <div class="divNumber">322.</div> <div class="p"> <table class="singleColumn"> <tr> <td> <div class="pN">3585</div> <div class="G">“Corīnaṃ bahubuddhīnaṃ,</div> </td> </tr> <tr> <td> <div class="G">yāsu saccaṃ sudullabhaṃ;</div> </td> </tr> <tr> <td> <div class="G">Thīnaṃ bhāvo durājāno,</div> </td> </tr> <tr> <td> <div class="G">macchassevodake gataṃ”.</div> </td> </tr> </table> </div>
</div>
<div class="q" id="p_22J_3586"> <div class="divNumber">323.</div> <div class="p"> <table class="singleColumn"> <tr> <td> <div class="pN">3586</div> <div class="G">“Tathā maṃ saccaṃ pāletu,</div> </td> </tr> <tr> <td> <div class="G">pālayissati ce mamaṃ;</div> </td> </tr> <tr> <td> <div class="G">Yathāhaṃ nābhijānāmi,</div> </td> </tr> <tr> <td> <div class="G">aññaṃ piyataraṃ tayā;</div> </td> </tr> <tr> <td> <div class="G">Etena saccavajjena,</div> </td> </tr> <tr> <td> <div class="G">byādhi te vūpasammatu”.</div> </td> </tr> </table> </div>
</div>
<div class="q" id="p_22J_3587"> <div class="divNumber">324.</div> <div class="p"> <table class="singleColumn"> <tr> <td> <div class="pN">3587</div> <div class="G">“Ye kuñjarā sattasatā uḷārā,</div> </td> </tr> <tr> <td> <div class="G">Rakkhanti rattindivamuyyutāvudhā;</div> </td> </tr> <tr> <td> <div class="G">Dhanuggahānañca satāni soḷasa,</div> </td> </tr> <tr> <td> <div class="G">Kathaṃvidhe passasi bhadde sattavo”.</div> </td> </tr> </table> </div>
</div>
<div class="q" id="p_22J_3588"> <div class="divNumber">325.</div> <div class="p"> <table class="singleColumn"> <tr> <td> <div class="pN">3588</div> <div class="G">“Alaṅkatāyo padumuttarattacā,</div> </td> </tr> <tr> <td> <div class="G">Virāgitā passati haṃsagaggarā;</div> </td> </tr> <tr> <td> <div class="G">Tāsaṃ suṇitvā mitagītavāditaṃ,</div> </td> </tr> <tr> <td> <div class="G">Na dāni me tāta tathā yathā pure.</div> </td> </tr> </table> </div>
</div>
<div class="q" id="p_22J_3589"> <div class="divNumber">326.</div> <div class="p"> <table class="singleColumn"> <tr> <td> <div class="pN">3589</div> <div class="G">Suvaṇṇasaṅkaccadharā suviggahā,</div> </td> </tr> <tr> <td> <div class="G">Alaṅkatā mānusiyaccharūpamā;</div> </td> </tr> <tr> <td> <div class="G">Senopiyā tāta aninditaṅgiyo,</div> </td> </tr> <tr> <td> <div class="G">Khattiyakaññā paṭilobhayanti naṃ.</div> </td> </tr> </table> </div>
</div>
<div class="q" id="p_22J_3590"> <div class="divNumber">327.</div> <div class="p"> <table class="singleColumn"> <tr> <td> <div class="pN">3590</div> <div class="G">Sace ahaṃ tāta tathā yathā pure,</div> </td> </tr> <tr> <td> <div class="G">Patiṃ tamuñchāya punā vane bhare;</div> </td> </tr> <tr> <td> <div class="G">Sammānaye maṃ na ca maṃ vimānaye,</div> </td> </tr> <tr> <td> <div class="G">Itopi me tāta tato varaṃ siyā.</div> </td> </tr> </table> </div>
</div>
<div class="q" id="p_22J_3591"> <div class="divNumber">328.</div> <div class="p"> <table class="singleColumn"> <tr> <td> <div class="pN">3591</div> <div class="G">Yamannapāne vipulasmi ohite,</div> </td> </tr> <tr> <td> <div class="G">Nārī vimaṭṭhābharaṇā alaṅkatā;</div> </td> </tr> <tr> <td> <div class="G">Sabbaṅgupetā patino ca appiyā,</div> </td> </tr> <tr> <td> <div class="G">Abajjha tassā maraṇaṃ tato varaṃ.</div> </td> </tr> </table> </div>
</div>
<div class="q" id="p_22J_3592"> <div class="divNumber">329.</div> <div class="p"> <table class="singleColumn"> <tr> <td> <div class="pN">3592</div> <div class="G">Api ce daliddā kapaṇā anāḷhiyā,</div> </td> </tr> <tr> <td> <div class="G">Kaṭādutīyā patino ca sā piyā;</div> </td> </tr> <tr> <td> <div class="G">Sabbaṅgupetāyapi appiyāya,</div> </td> </tr> <tr> <td> <div class="G">Ayameva seyyā kapaṇāpi yā piyā”.</div> </td> </tr> </table> </div>
</div>
<div class="q" id="p_22J_3593"> <div class="divNumber">330.</div> <div class="p"> <table class="singleColumn"> <tr> <td> <div class="pN">3593</div> <div class="G">“Sudullabhitthī purisassa yā hitā,</div> </td> </tr> <tr> <td> <div class="G">Bhattitthiyā dullabho yo hito ca;</div> </td> </tr> <tr> <td> <div class="G">Hitā ca te sīlavatī ca bhariyā,</div> </td> </tr> <tr> <td> <div class="G">Janinda dhammaṃ cara sambulāya”.</div> </td> </tr> </table> </div>
</div>
<div class="q" id="p_22J_3594"> <div class="divNumber">331.</div> <div class="p"> <table class="singleColumn"> <tr> <td> <div class="pN">3594</div> <div class="G">“Sace tuvaṃ vipule laddhabhoge,</div> </td> </tr> <tr> <td> <div class="G">Issāvatiṇṇā maraṇaṃ upesi;</div> </td> </tr> <tr> <td> <div class="G">Ahañca te bhadde imā rājakaññā,</div> </td> </tr> <tr> <td> <div class="G">Sabbe te vacanakarā bhavāmā”ti.</div> </td> </tr> </table> </div>
</div>
<div class="CENTER" id="p_22J_3595">
<span class="pN">3595</span>Sambulājātakaṃ navamaṃ.</div>
</div>
