<div>
<div class="b">
<a href="/">Home</a> » <a href="/tipitaka/22J">22J Jātakapāḷi</a> » <a href="/tipitaka/22J/9">9 Navakanipāta</a> » <a href="/tipitaka/22J/9/9.1">9.1 Gijjhavagga</a>
</div>
<div class="i">9.1.1 Gijjhajātaka</div>
<div class="h">Navakanipāta</div>
<div class="h">Gijjhavagga</div>
<div class="h">Gijjhajātaka</div>
<div class="q" id="p_22J_1781"> <div class="divNumber">1.</div> <div class="p"> <table class="singleColumn"> <tr> <td> <div class="pN">1781</div> <div class="G">“Parisaṅkupatho nāma,</div> </td> </tr> <tr> <td> <div class="G">gijjhapantho sanantano;</div> </td> </tr> <tr> <td> <div class="G">Tatrāsi mātāpitaro,</div> </td> </tr> <tr> <td> <div class="G">gijjho posesi jiṇṇake;</div> </td> </tr> <tr> <td> <div class="G">Tesaṃ ajagaramedaṃ,</div> </td> </tr> <tr> <td> <div class="G">accahāsi bahuttaso.</div> </td> </tr> </table> </div>
</div>
<div class="q" id="p_22J_1782"> <div class="divNumber">2.</div> <div class="p"> <table class="singleColumn"> <tr> <td> <div class="pN">1782</div> <div class="G">Pitā ca puttaṃ avaca,</div> </td> </tr> <tr> <td> <div class="G">Jānaṃ uccaṃ papātinaṃ;</div> </td> </tr> <tr> <td> <div class="G">Supattaṃ thāmasampannaṃ,</div> </td> </tr> <tr> <td> <div class="G">Tejassiṃ dūragāminaṃ.</div> </td> </tr> </table> </div>
</div>
<div class="q" id="p_22J_1783"> <div class="divNumber">3.</div> <div class="p"> <table class="singleColumn"> <tr> <td> <div class="pN">1783</div> <div class="G">Pariplavantaṃ pathaviṃ,</div> </td> </tr> <tr> <td> <div class="G">yadā tāta vijānahi;</div> </td> </tr> <tr> <td> <div class="G">Sāgarena parikkhittaṃ,</div> </td> </tr> <tr> <td> <div class="G">cakkaṃva parimaṇḍalaṃ;</div> </td> </tr> <tr> <td> <div class="G">Tato tāta nivattassu,</div> </td> </tr> <tr> <td> <div class="G">māssu etto paraṃ gami.</div> </td> </tr> </table> </div>
</div>
<div class="q" id="p_22J_1784"> <div class="divNumber">4.</div> <div class="p"> <table class="singleColumn"> <tr> <td> <div class="pN">1784</div> <div class="G">Udapattosi vegena,</div> </td> </tr> <tr> <td> <div class="G">balī pakkhī dijuttamo;</div> </td> </tr> <tr> <td> <div class="G">Olokayanto vakkaṅgo,</div> </td> </tr> <tr> <td> <div class="G">pabbatāni vanāni ca.</div> </td> </tr> </table> </div>
</div>
<div class="q" id="p_22J_1785"> <div class="divNumber">5.</div> <div class="p"> <table class="singleColumn"> <tr> <td> <div class="pN">1785</div> <div class="G">Addassa pathaviṃ gijjho,</div> </td> </tr> <tr> <td> <div class="G">yathāsāsi pitussutaṃ;</div> </td> </tr> <tr> <td> <div class="G">Sāgarena parikkhittaṃ,</div> </td> </tr> <tr> <td> <div class="G">cakkaṃva parimaṇḍalaṃ.</div> </td> </tr> </table> </div>
</div>
<div class="q" id="p_22J_1786"> <div class="divNumber">6.</div> <div class="p"> <table class="singleColumn"> <tr> <td> <div class="pN">1786</div> <div class="G">Tañca so samatikkamma,</div> </td> </tr> <tr> <td> <div class="G">paramevaccavattatha;</div> </td> </tr> <tr> <td> <div class="G">Tañca vātasikhā tikkhā,</div> </td> </tr> <tr> <td> <div class="G">accahāsi baliṃ dijaṃ.</div> </td> </tr> </table> </div>
</div>
<div class="q" id="p_22J_1787"> <div class="divNumber">7.</div> <div class="p"> <table class="singleColumn"> <tr> <td> <div class="pN">1787</div> <div class="G">Nāsakkhātigato poso,</div> </td> </tr> <tr> <td> <div class="G">punadeva nivattituṃ;</div> </td> </tr> <tr> <td> <div class="G">Dijo byasanamāpādi,</div> </td> </tr> <tr> <td> <div class="G">verambhānaṃ vasaṃ gato.</div> </td> </tr> </table> </div>
</div>
<div class="q" id="p_22J_1788"> <div class="divNumber">8.</div> <div class="p"> <table class="singleColumn"> <tr> <td> <div class="pN">1788</div> <div class="G">Tassa puttā ca dārā ca,</div> </td> </tr> <tr> <td> <div class="G">ye caññe anujīvino;</div> </td> </tr> <tr> <td> <div class="G">Sabbe byasanamāpāduṃ,</div> </td> </tr> <tr> <td> <div class="G">anovādakare dije.</div> </td> </tr> </table> </div>
</div>
<div class="q" id="p_22J_1789"> <div class="divNumber">9.</div> <div class="p"> <table class="singleColumn"> <tr> <td> <div class="pN">1789</div> <div class="G">Evampi idha vuḍḍhānaṃ,</div> </td> </tr> <tr> <td> <div class="G">yo vākyaṃ nāvabujjhati;</div> </td> </tr> <tr> <td> <div class="G">Atisīmacaro ditto,</div> </td> </tr> <tr> <td> <div class="G">gijjhovātītasāsano;</div> </td> </tr> <tr> <td> <div class="G">Sa ve byasanaṃ pappoti,</div> </td> </tr> <tr> <td> <div class="G">akatvā vuḍḍhasāsanan”ti.</div> </td> </tr> </table> </div>
</div>
<div class="CENTER" id="p_22J_1790">
<span class="pN">1790</span>Gijjhajātakaṃ paṭhamaṃ.</div>
</div>
