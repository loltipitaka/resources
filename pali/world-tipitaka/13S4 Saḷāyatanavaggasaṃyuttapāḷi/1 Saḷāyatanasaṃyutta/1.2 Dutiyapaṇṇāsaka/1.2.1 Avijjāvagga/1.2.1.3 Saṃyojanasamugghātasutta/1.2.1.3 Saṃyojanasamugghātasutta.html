<div>
<div class="b">
<a href="/">Home</a> » <a href="/tipitaka/13S4">13S4 Saḷāyatanavaggasaṃyuttapāḷi</a> » <a href="/tipitaka/13S4/1">1 Saḷāyatanasaṃyutta</a> » <a href="/tipitaka/13S4/1/1.2">1.2 Dutiyapaṇṇāsaka</a> » <a href="/tipitaka/13S4/1/1.2/1.2.1">1.2.1 Avijjāvagga</a>
</div>
<div class="i">1.2.1.3 Saṃyojanasamugghātasutta</div>
<div class="h">Saḷāyatanasaṃyutta</div>
<div class="h">Dutiyapaṇṇāsaka</div>
<div class="h">Avijjāvagga</div>
<div class="h">Saṃyojanasamugghātasutta</div>
<div class="q" id="p_13S4_169"> <div class="divNumber">55.</div> <div class="p">
<span class="pN">169</span>“Kathaṃ nu kho, bhante, jānato, kathaṃ passato saṃyojanā samugghātaṃ gacchantī”ti? “Cakkhuṃ kho, bhikkhu, anattato jānato passato saṃyojanā samugghātaṃ gacchanti. Rūpe anattato…  cakkhuviññāṇaṃ…  cakkhusamphassaṃ…  yampidaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi anattato jānato passato saṃyojanā samugghātaṃ gacchanti. Sotaṃ…  ghānaṃ…  jivhaṃ…  kāyaṃ…  manaṃ…  dhamme…  manoviññāṇaṃ…  manosamphassaṃ…  yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi anattato jānato passato saṃyojanā samugghātaṃ gacchanti. Evaṃ kho, bhikkhu, jānato evaṃ passato saṃyojanā samugghātaṃ gacchantī”ti. </div>
</div>
<div class="CENTER" id="p_13S4_170">
<span class="pN">170</span>Tatiyaṃ.</div>
</div>
