<div>
<div class="b">
<a href="/">Home</a> » <a href="/tipitaka/13S4">13S4 Saḷāyatanavaggasaṃyuttapāḷi</a> » <a href="/tipitaka/13S4/1">1 Saḷāyatanasaṃyutta</a> » <a href="/tipitaka/13S4/1/1.3">1.3 Tatiyapaṇṇāsaka</a> » <a href="/tipitaka/13S4/1/1.3/1.3.5">1.3.5 Navapurāṇavagga</a>
</div>
<div class="i">1.3.5.7 Kimatthiyabrahmacariyasutta</div>
<div class="h">Saḷāyatanasaṃyutta</div>
<div class="h">Tatiyapaṇṇāsaka</div>
<div class="h">Navapurāṇavagga</div>
<div class="h">Kimatthiyabrahmacariyasutta</div>
<div class="q" id="p_13S4_841"> <div class="divNumber">152.</div> <div class="p">
<span class="pN">841</span>“Sace vo, bhikkhave, aññatitthiyā paribbājakā evaṃ puccheyyuṃ—  ‘kimatthiyaṃ, āvuso, samaṇe gotame brahmacariyaṃ vussatī’ti? Evaṃ puṭṭhā tumhe, bhikkhave, tesaṃ aññatitthiyānaṃ paribbājakānaṃ evaṃ byākareyyātha—  ‘dukkhassa kho, āvuso, pariññāya bhagavati brahmacariyaṃ vussatī’ti. Sace pana vo, bhikkhave, aññatitthiyā paribbājakā evaṃ puccheyyuṃ—  ‘katamaṃ panāvuso, dukkhaṃ, yassa pariññāya samaṇe gotame brahmacariyaṃ vussatī’ti? Evaṃ puṭṭhā tumhe, bhikkhave, tesaṃ aññatitthiyānaṃ paribbājakānaṃ evaṃ byākareyyātha—  </div>
</div>
<div class="q" id="p_13S4_842"> <div class="p">
<span class="pN">842</span>‘Cakkhu kho, āvuso, dukkhaṃ; tassa pariññāya bhagavati brahmacariyaṃ vussati. Rūpā dukkhā; tesaṃ pariññāya bhagavati brahmacariyaṃ vussati. Cakkhuviññāṇaṃ dukkhaṃ; tassa pariññāya bhagavati brahmacariyaṃ vussati. Cakkhusamphasso dukkho; tassa pariññāya bhagavati brahmacariyaṃ vussati. Yampidaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi dukkhaṃ; tassa pariññāya bhagavati brahmacariyaṃ vussati…pe…  jivhā dukkhā…  mano dukkho; tassa pariññāya bhagavati brahmacariyaṃ vussati…  yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi dukkhaṃ; tassa pariññāya bhagavati brahmacariyaṃ vussati. Idaṃ kho, āvuso, dukkhaṃ; yassa pariññāya bhagavati brahmacariyaṃ vussatī’ti. Evaṃ puṭṭhā tumhe, bhikkhave, tesaṃ aññatitthiyānaṃ paribbājakānaṃ evaṃ byākareyyāthā”ti. </div>
</div>
<div class="CENTER" id="p_13S4_843">
<span class="pN">843</span>Sattamaṃ.</div>
</div>
