<div>
<div class="b">
<a href="/">Home</a> » <a href="/tipitaka/3V">3V Mahāvaggapāḷi</a> » <a href="/tipitaka/3V/3">3 Vassūpanāyikakkhandhaka</a>
</div>
<div class="i">3.8 Saṃghabhedeanāpattivassacchedavāra</div>
<div class="h">Vassūpanāyikakkhandhaka</div>
<div class="h">Saṃghabhedeanāpattivassacchedavāra</div>
<div class="q" id="p_3V_896"> <div class="divNumber">202.</div> <div class="p">
<span class="pN">896</span>Idha pana, bhikkhave, vassūpagato bhikkhu passati sambahule bhikkhū saṃghabhedāya parakkamante. Tatra ce bhikkhuno evaṃ hoti—  ‘garuko kho saṃghabhedo vutto bhagavatā; mā mayi sammukhībhūte saṃgho bhijjī’ti, pakkamitabbaṃ. Anāpatti vassacchedassa. </div>
</div>
<div class="q" id="p_3V_897"> <div class="p">
<span class="pN">897</span>Idha pana, bhikkhave, vassūpagato bhikkhu suṇāti—  ‘asukasmiṃ kira āvāse sambahulā bhikkhū saṃghabhedāya parakkamantī’ti. Tatra ce bhikkhuno evaṃ hoti—  ‘garuko kho saṃghabhedo vutto bhagavatā; mā mayi sammukhībhūte saṃgho bhijjī’ti, pakkamitabbaṃ. Anāpatti vassacchedassa. </div>
</div>
<div class="q" id="p_3V_898"> <div class="p">
<span class="pN">898</span>Idha pana, bhikkhave, vassūpagato bhikkhu suṇāti—  ‘asukasmiṃ kira āvāse sambahulā bhikkhū saṃghabhedāya parakkamantī’ti. Tatra ce bhikkhuno evaṃ hoti—  ‘te kho me bhikkhū mittā. Tyāhaṃ vakkhāmi <span class="smallFont">“</span>garuko kho, āvuso, saṃghabhedo vutto bhagavatā; māyasmantānaṃ saṃghabhedo ruccitthā<span class="smallFont">”</span>ti. Karissanti me vacanaṃ, sussūsissanti, sotaṃ odahissantī’ti, pakkamitabbaṃ. Anāpatti vassacchedassa. </div>
</div>
<div class="q" id="p_3V_899"> <div class="p">
<span class="pN">899</span>Idha pana, bhikkhave, vassūpagato bhikkhu suṇāti—  ‘asukasmiṃ kira āvāse sambahulā bhikkhū saṃghabhedāya parakkamantī’ti. Tatra ce bhikkhuno evaṃ hoti—  ‘te kho me bhikkhū na mittā; api ca ye tesaṃ mittā, te me mittā. Tyāhaṃ vakkhāmi. Te vuttā te vakkhanti <span class="smallFont">“</span>garuko kho, āvuso, saṃghabhedo vutto bhagavatā; māyasmantānaṃ saṃghabhedo ruccitthā<span class="smallFont">”</span>ti. Karissanti tesaṃ vacanaṃ, sussūsissanti, sotaṃ odahissantī’ti, pakkamitabbaṃ. Anāpatti vassacchedassa. </div>
</div>
<div class="q" id="p_3V_900"> <div class="p">
<span class="pN">900</span>Idha pana, bhikkhave, vassūpagato bhikkhu suṇāti—  ‘asukasmiṃ kira āvāse sambahulehi bhikkhūhi saṃgho bhinno’ti. Tatra ce bhikkhuno evaṃ hoti—  ‘te kho me bhikkhū mittā. Tyāhaṃ vakkhāmi <span class="smallFont">“</span>garuko kho, āvuso, saṃghabhedo vutto bhagavatā; māyasmantānaṃ saṃghabhedo ruccitthā<span class="smallFont">”</span>ti. Karissanti me vacanaṃ, sussūsissanti, sotaṃ odahissantī’ti, pakkamitabbaṃ. Anāpatti vassacchedassa. </div>
</div>
<div class="q" id="p_3V_901"> <div class="p">
<span class="pN">901</span>Idha pana, bhikkhave, vassūpagato bhikkhu suṇāti—  ‘asukasmiṃ kira āvāse sambahulehi bhikkhūhi saṃgho bhinno’ti. Tatra ce bhikkhuno evaṃ hoti—  ‘te kho me bhikkhū na mittā; api ca ye tesaṃ mittā te me mittā. Tyāhaṃ vakkhāmi. Te vuttā te vakkhanti <span class="smallFont">“</span>garuko kho, āvuso, saṃghabhedo vutto bhagavatā; māyasmantānaṃ saṃghabhedo ruccitthā<span class="smallFont">”</span>ti. Karissanti tesaṃ vacanaṃ, sussūsissanti, sotaṃ odahissantī’ti, pakkamitabbaṃ. Anāpatti vassacchedassa. </div>
</div>
<div class="q" id="p_3V_902"> <div class="p">
<span class="pN">902</span>Idha pana, bhikkhave, vassūpagato bhikkhu suṇāti—  ‘amukasmiṃ kira āvāse sambahulā bhikkhuniyo saṃghabhedāya parakkamantī’ti. Tatra ce bhikkhuno evaṃ hoti—  ‘tā kho me bhikkhuniyo mittā. Tāhaṃ vakkhāmi <span class="smallFont">“</span>garuko kho, bhaginiyo, saṃghabhedo vutto bhagavatā; mā bhaginīnaṃ saṃghabhedo ruccitthā<span class="smallFont">”</span>ti. Karissanti me vacanaṃ, sussūsissanti, sotaṃ odahissantī’ti, pakkamitabbaṃ. Anāpatti vassacchedassa. </div>
</div>
<div class="q" id="p_3V_903"> <div class="p">
<span class="pN">903</span>Idha pana, bhikkhave, vassūpagato bhikkhu suṇāti—  ‘amukasmiṃ kira āvāse sambahulā bhikkhuniyo saṃghabhedāya parakkamantī’ti. Tatra ce bhikkhuno evaṃ hoti—  ‘tā kho me bhikkhuniyo na mittā. Api ca yā tāsaṃ mittā, tā me mittā. Tāhaṃ vakkhāmi. Tā vuttā tā vakkhanti <span class="smallFont">“</span>garuko kho, bhaginiyo, saṃghabhedo vutto bhagavatā. Mā bhaginīnaṃ saṃghabhedo ruccitthā<span class="smallFont">”</span>ti. Karissanti tāsaṃ vacanaṃ, sussūsissanti, sotaṃ odahissantī’ti, pakkamitabbaṃ. Anāpatti vassacchedassa. </div>
</div>
<div class="q" id="p_3V_904"> <div class="p">
<span class="pN">904</span>Idha pana, bhikkhave, vassūpagato bhikkhu suṇāti—  ‘amukasmiṃ kira āvāse sambahulāhi bhikkhunīhi saṃgho bhinno’ti. Tatra ce bhikkhuno evaṃ hoti—  ‘tā kho me bhikkhuniyo mittā. Tāhaṃ vakkhāmi <span class="smallFont">“</span>garuko kho, bhaginiyo, saṃghabhedo vutto bhagavatā. Mā bhaginīnaṃ saṃghabhedo ruccitthā<span class="smallFont">”</span>ti. Karissanti me vacanaṃ, sussūsissanti, sotaṃ odahissantī’ti, pakkamitabbaṃ. Anāpatti vassacchedassa. </div>
</div>
<div class="q" id="p_3V_905"> <div class="p">
<span class="pN">905</span>Idha pana, bhikkhave, vassūpagato bhikkhu suṇāti—  ‘amukasmiṃ kira āvāse sambahulāhi bhikkhunīhi saṃgho bhinno’ti. Tatra ce bhikkhuno evaṃ hoti—  ‘tā kho me bhikkhuniyo na mittā. Api ca yā tāsaṃ mittā tā me mittā. Tāhaṃ vakkhāmi. Tā vuttā tā vakkhanti <span class="smallFont">“</span>garuko kho, bhaginiyo, saṃghabhedo vutto bhagavatā; mā bhaginīnaṃ saṃghabhedo ruccitthā<span class="smallFont">”</span>ti. Karissanti tāsaṃ vacanaṃ, sussūsissanti, sotaṃ odahissantī’ti, pakkamitabbaṃ. Anāpatti vassacchedassā”ti. </div>
</div>
</div>
