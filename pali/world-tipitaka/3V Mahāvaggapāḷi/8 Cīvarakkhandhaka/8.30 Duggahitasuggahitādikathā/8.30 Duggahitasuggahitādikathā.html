<div>
<div class="b">
<a href="/">Home</a> » <a href="/tipitaka/3V">3V Mahāvaggapāḷi</a> » <a href="/tipitaka/3V/8">8 Cīvarakkhandhaka</a>
</div>
<div class="i">8.30 Duggahitasuggahitādikathā</div>
<div class="h">Cīvarakkhandhaka</div>
<div class="h">Duggahitasuggahitādikathā</div>
<div class="q" id="p_3V_1735"> <div class="divNumber">377.</div> <div class="p">
<span class="pN">1735</span>Tena kho pana samayena āyasmā revato aññatarassa bhikkhuno hatthe āyasmato sāriputtassa cīvaraṃ pāhesi—  “imaṃ cīvaraṃ therassa dehī”ti. Atha kho so bhikkhu antarāmagge āyasmato revatassa vissāsā taṃ cīvaraṃ aggahesi. Atha kho āyasmā revato āyasmatā sāriputtena samāgantvā pucchi—  “ahaṃ, bhante, therassa cīvaraṃ pāhesiṃ. Sampattaṃ taṃ cīvaran”ti? “Nāhaṃ taṃ, āvuso, cīvaraṃ passāmī”ti. Atha kho āyasmā revato taṃ bhikkhuṃ etadavoca—  “ahaṃ, āvuso, āyasmato hatthe therassa cīvaraṃ pāhesiṃ. Kahaṃ taṃ cīvaran”ti? “Ahaṃ, bhante, āyasmato vissāsā taṃ cīvaraṃ aggahesin”ti. Bhagavato etamatthaṃ ārocesuṃ. </div>
</div>
<div class="q" id="p_3V_1736"> <div class="divNumber">378.</div> <div class="p">
<span class="pN">1736</span>“Idha pana, bhikkhave, bhikkhu bhikkhussa hatthe cīvaraṃ pahiṇati—  ‘imaṃ cīvaraṃ itthannāmassa dehī’ti. So antarāmagge yo pahiṇati tassa vissāsā gaṇhāti. Suggahitaṃ. Yassa pahiyyati tassa vissāsā gaṇhāti. Duggahitaṃ. </div>
</div>
<div class="q" id="p_3V_1737"> <div class="p">
<span class="pN">1737</span>Idha pana, bhikkhave, bhikkhu bhikkhussa hatthe cīvaraṃ pahiṇati—  ‘imaṃ cīvaraṃ itthannāmassa dehī’ti. So antarāmagge yassa pahiyyati tassa vissāsā gaṇhāti. Duggahitaṃ. Yo pahiṇati tassa vissāsā gaṇhāti. Suggahitaṃ. </div>
</div>
<div class="q" id="p_3V_1738"> <div class="p">
<span class="pN">1738</span>Idha pana, bhikkhave, bhikkhu bhikkhussa hatthe cīvaraṃ pahiṇati—  ‘imaṃ cīvaraṃ itthannāmassa dehī’ti. So antarāmagge suṇāti—  ‘yo pahiṇati so kālaṅkato’ti. Tassa matakacīvaraṃ adhiṭṭhāti. Svādhiṭṭhitaṃ. Yassa pahiyyati tassa vissāsā gaṇhāti. Duggahitaṃ. </div>
</div>
<div class="q" id="p_3V_1739"> <div class="p">
<span class="pN">1739</span>Idha pana, bhikkhave, bhikkhu bhikkhussa hatthe cīvaraṃ pahiṇati—  ‘imaṃ cīvaraṃ itthannāmassa dehī’ti. So antarāmagge suṇāti—  ‘yassa pahiyyati so kālaṅkato’ti. Tassa matakacīvaraṃ adhiṭṭhāti. Dvādhiṭṭhitaṃ. Yo pahiṇati tassa vissāsā gaṇhāti. Suggahitaṃ. </div>
</div>
<div class="q" id="p_3V_1740"> <div class="p">
<span class="pN">1740</span>Idha pana, bhikkhave, bhikkhu bhikkhussa hatthe cīvaraṃ pahiṇati—  ‘imaṃ cīvaraṃ itthannāmassa dehī’ti. So antarāmagge suṇāti—  ‘ubho kālaṅkatā’ti. Yo pahiṇati tassa matakacīvaraṃ adhiṭṭhāti. Svādhiṭṭhitaṃ. Yassa pahiyyati tassa matakacīvaraṃ adhiṭṭhāti. Dvādhiṭṭhitaṃ. </div>
</div>
<div class="q" id="p_3V_1741"> <div class="p">
<span class="pN">1741</span>Idha pana, bhikkhave, bhikkhu bhikkhussa hatthe cīvaraṃ pahiṇati—  ‘imaṃ cīvaraṃ itthannāmassa dammī’ti. So antarāmagge yo pahiṇati tassa vissāsā gaṇhāti. Duggahitaṃ. Yassa pahiyyati tassa vissāsā gaṇhāti. Suggahitaṃ. </div>
</div>
<div class="q" id="p_3V_1742"> <div class="p">
<span class="pN">1742</span>Idha pana, bhikkhave, bhikkhu bhikkhussa hatthe cīvaraṃ pahiṇati—  ‘imaṃ cīvaraṃ itthannāmassa dammī’ti. So antarāmagge yassa pahiyyati tassa vissāsā gaṇhāti. Suggahitaṃ. Yo pahiṇati tassa vissāsā gaṇhāti. Duggahitaṃ. </div>
</div>
<div class="q" id="p_3V_1743"> <div class="p">
<span class="pN">1743</span>Idha pana, bhikkhave, bhikkhu bhikkhussa hatthe cīvaraṃ pahiṇati—  ‘imaṃ cīvaraṃ itthannāmassa dammī’ti. So antarāmagge suṇāti—  ‘yo pahiṇati so kālaṅkato’ti. Tassa matakacīvaraṃ adhiṭṭhāti. Dvādhiṭṭhitaṃ. Yassa pahiyyati tassa vissāsā gaṇhāti. Suggahitaṃ. </div>
</div>
<div class="q" id="p_3V_1744"> <div class="p">
<span class="pN">1744</span>Idha pana, bhikkhave, bhikkhu bhikkhussa hatthe cīvaraṃ pahiṇati—  ‘imaṃ cīvaraṃ itthannāmassa dammī’ti. So antarāmagge suṇāti—  ‘yassa pahiyyati so kālaṅkato’ti. Tassa matakacīvaraṃ adhiṭṭhāti. Svādhiṭṭhitaṃ. Yo pahiṇati tassa vissāsā gaṇhāti. Duggahitaṃ. </div>
</div>
<div class="q" id="p_3V_1745"> <div class="p">
<span class="pN">1745</span>Idha pana, bhikkhave, bhikkhu bhikkhussa hatthe cīvaraṃ pahiṇati—  ‘imaṃ cīvaraṃ itthannāmassa dammī’ti. So antarāmagge suṇāti ‘ubho kālaṅkatā’ti. Yo pahiṇati tassa matakacīvaraṃ adhiṭṭhāti. Dvādhiṭṭhitaṃ. Yassa pahiyyati tassa matakacīvaraṃ adhiṭṭhāti. Svādhiṭṭhitaṃ. </div>
</div>
</div>
