<div>
<div class="b">
<a href="/">Home</a> » <a href="/tipitaka/17A10">17A10 Dasakanipātapāḷi</a> » <a href="/tipitaka/17A10/2">2 Dutiyapaṇṇāsaka</a> » <a href="/tipitaka/17A10/2/2.4">2.4 Theravagga</a>
</div>
<div class="i">2.4.2 Ānandasutta</div>
<div class="h">Dutiyapaṇṇāsaka</div>
<div class="h">Theravagga</div>
<div class="h">Ānandasutta</div>
<div class="q" id="p_17A10_613"> <div class="divNumber">82.</div> <div class="p">
<span class="pN">613</span>Atha kho āyasmā ānando yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho āyasmantaṃ ānandaṃ bhagavā etadavoca—  </div>
</div>
<div class="q" id="p_17A10_614"> <div class="p">
<span class="pN">614</span>“So vatānanda, bhikkhu ‘assaddho samāno imasmiṃ dhammavinaye vuddhiṃ virūḷhiṃ vepullaṃ āpajjissatī’ti netaṃ ṭhānaṃ vijjati. (1) </div>
</div>
<div class="q" id="p_17A10_615"> <div class="p">
<span class="pN">615</span>So vatānanda, bhikkhu ‘dussīlo samāno imasmiṃ dhammavinaye vuddhiṃ virūḷhiṃ vepullaṃ āpajjissatī’ti netaṃ ṭhānaṃ vijjati. (2) </div>
</div>
<div class="q" id="p_17A10_616"> <div class="p">
<span class="pN">616</span>So vatānanda, bhikkhu ‘appassuto samāno imasmiṃ dhammavinaye vuddhiṃ virūḷhiṃ vepullaṃ āpajjissatī’ti netaṃ ṭhānaṃ vijjati. (3) </div>
</div>
<div class="q" id="p_17A10_617"> <div class="p">
<span class="pN">617</span>So vatānanda, bhikkhu ‘dubbaco samāno imasmiṃ dhammavinaye vuddhiṃ virūḷhiṃ vepullaṃ āpajjissatī’ti netaṃ ṭhānaṃ vijjati. (4) </div>
</div>
<div class="q" id="p_17A10_618"> <div class="p">
<span class="pN">618</span>So vatānanda, bhikkhu ‘pāpamitto samāno imasmiṃ dhammavinaye vuddhiṃ virūḷhiṃ vepullaṃ āpajjissatī’ti netaṃ ṭhānaṃ vijjati. (5) </div>
</div>
<div class="q" id="p_17A10_619"> <div class="p">
<span class="pN">619</span>So vatānanda, bhikkhu ‘kusīto samāno imasmiṃ dhammavinaye vuddhiṃ virūḷhiṃ vepullaṃ āpajjissatī’ti netaṃ ṭhānaṃ vijjati. (6) </div>
</div>
<div class="q" id="p_17A10_620"> <div class="p">
<span class="pN">620</span>So vatānanda, bhikkhu ‘muṭṭhassati samāno imasmiṃ dhammavinaye vuddhiṃ virūḷhiṃ vepullaṃ āpajjissatī’ti netaṃ ṭhānaṃ vijjati. (7) </div>
</div>
<div class="q" id="p_17A10_621"> <div class="p">
<span class="pN">621</span>So vatānanda, bhikkhu ‘asantuṭṭho samāno imasmiṃ dhammavinaye vuddhiṃ virūḷhiṃ vepullaṃ āpajjissatī’ti netaṃ ṭhānaṃ vijjati. (8) </div>
</div>
<div class="q" id="p_17A10_622"> <div class="p">
<span class="pN">622</span>So vatānanda, bhikkhu ‘pāpiccho samāno imasmiṃ dhammavinaye vuddhiṃ virūḷhiṃ vepullaṃ āpajjissatī’ti netaṃ ṭhānaṃ vijjati. (9) </div>
</div>
<div class="q" id="p_17A10_623"> <div class="p">
<span class="pN">623</span>So vatānanda, bhikkhu ‘micchādiṭṭhiko samāno imasmiṃ dhammavinaye vuddhiṃ virūḷhiṃ vepullaṃ āpajjissatī’ti netaṃ ṭhānaṃ vijjati. (10) </div>
</div>
<div class="q" id="p_17A10_624"> <div class="p">
<span class="pN">624</span>So vatānanda, bhikkhu ‘imehi dasahi dhammehi samannāgato imasmiṃ dhammavinaye vuddhiṃ virūḷhiṃ vepullaṃ āpajjissatī’ti netaṃ ṭhānaṃ vijjati. </div>
</div>
<div class="q" id="p_17A10_625"> <div class="p">
<span class="pN">625</span>So vatānanda, bhikkhu ‘saddho samāno imasmiṃ dhammavinaye vuddhiṃ virūḷhiṃ vepullaṃ āpajjissatī’ti ṭhānametaṃ vijjati. (1) </div>
</div>
<div class="q" id="p_17A10_626"> <div class="p">
<span class="pN">626</span>So vatānanda, bhikkhu ‘sīlavā samāno imasmiṃ dhammavinaye vuddhiṃ virūḷhiṃ vepullaṃ āpajjissatī’ti ṭhānametaṃ vijjati. (2) </div>
</div>
<div class="q" id="p_17A10_627"> <div class="p">
<span class="pN">627</span>So vatānanda, bhikkhu ‘bahussuto sutadharo samāno imasmiṃ dhammavinaye vuddhiṃ virūḷhiṃ vepullaṃ āpajjissatī’ti ṭhānametaṃ vijjati. (3) </div>
</div>
<div class="q" id="p_17A10_628"> <div class="p">
<span class="pN">628</span>So vatānanda, bhikkhu ‘suvaco samāno imasmiṃ dhammavinaye vuddhiṃ virūḷhiṃ vepullaṃ āpajjissatī’ti ṭhānametaṃ vijjati. (4) </div>
</div>
<div class="q" id="p_17A10_629"> <div class="p">
<span class="pN">629</span>So vatānanda, bhikkhu ‘kalyāṇamitto samāno imasmiṃ dhammavinaye vuddhiṃ virūḷhiṃ vepullaṃ āpajjissatī’ti ṭhānametaṃ vijjati. (5) </div>
</div>
<div class="q" id="p_17A10_630"> <div class="p">
<span class="pN">630</span>So vatānanda, bhikkhu ‘āraddhavīriyo samāno imasmiṃ dhammavinaye vuddhiṃ virūḷhiṃ vepullaṃ āpajjissatī’ti ṭhānametaṃ vijjati. (6) </div>
</div>
<div class="q" id="p_17A10_631"> <div class="p">
<span class="pN">631</span>So vatānanda, bhikkhu ‘upaṭṭhitassati samāno imasmiṃ dhammavinaye vuddhiṃ virūḷhiṃ vepullaṃ āpajjissatī’ti ṭhānametaṃ vijjati. (7) </div>
</div>
<div class="q" id="p_17A10_632"> <div class="p">
<span class="pN">632</span>So vatānanda, bhikkhu ‘santuṭṭho samāno imasmiṃ dhammavinaye vuddhiṃ virūḷhiṃ vepullaṃ āpajjissatī’ti ṭhānametaṃ vijjati. (8) </div>
</div>
<div class="q" id="p_17A10_633"> <div class="p">
<span class="pN">633</span>So vatānanda, bhikkhu ‘appiccho samāno imasmiṃ dhammavinaye vuddhiṃ virūḷhiṃ vepullaṃ āpajjissatī’ti ṭhānametaṃ vijjati. (9) </div>
</div>
<div class="q" id="p_17A10_634"> <div class="p">
<span class="pN">634</span>So vatānanda, bhikkhu ‘sammādiṭṭhiko samāno imasmiṃ dhammavinaye vuddhiṃ virūḷhiṃ vepullaṃ āpajjissatī’ti ṭhānametaṃ vijjati. (10) </div>
</div>
<div class="q" id="p_17A10_635"> <div class="p">
<span class="pN">635</span>So vatānanda, bhikkhu ‘imehi dasahi dhammehi samannāgato imasmiṃ dhammavinaye vuddhiṃ virūḷhiṃ vepullaṃ āpajjissatī’ti ṭhānametaṃ vijjatī”ti. </div>
</div>
<div class="CENTER" id="p_17A10_636">
<span class="pN">636</span>Dutiyaṃ.</div>
</div>
