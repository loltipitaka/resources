<div>
<div class="b">
<a href="/">Home</a> » <a href="/tipitaka/32Kv">32Kv Kathāvatthupāḷi</a> » <a href="/tipitaka/32Kv/1">1 Mahāpaṇṇāsaka</a> » <a href="/tipitaka/32Kv/1/1.5">1.5 Pañcamavagga</a>
</div>
<div class="i">1.5.3 Viparītakathā</div>
<div class="h">Mahāpaṇṇāsaka</div>
<div class="h">Pañcamavagga</div>
<div class="h">Viparītakathā</div>
<div class="q" id="p_32Kv_1477"> <div class="divNumber">424.</div> <div class="p">
<span class="pN">1477</span>๐ Pathavīkasiṇaṃ samāpattiṃ samāpannassa viparīte ñāṇanti? Āmantā. Anicce niccanti vipariyesoti? Na hevaṃ vattabbe…pe…  dukkhe sukhanti…pe…  anattani attāti…pe…  asubhe subhanti vipariyesoti? Na hevaṃ vattabbe…pe… . </div>
</div>
<div class="q" id="p_32Kv_1478"> <div class="p">
<span class="pN">1478</span>๐ Pathavīkasiṇaṃ samāpattiṃ samāpannassa viparīte ñāṇanti? Āmantā. Akusalanti? Na hevaṃ vattabbe…pe…  nanu kusalanti? Āmantā. Hañci kusalaṃ, no ca vata re vattabbe—  “pathavīkasiṇaṃ samāpattiṃ samāpannassa viparīte ñāṇan”ti. </div>
</div>
<div class="q" id="p_32Kv_1479"> <div class="p">
<span class="pN">1479</span>๐ Anicce niccanti vipariyeso, so ca akusaloti? Āmantā. Pathavīkasiṇaṃ samāpattiṃ samāpannassa viparīte ñāṇaṃ, tañca akusalanti? Na hevaṃ vattabbe…pe…  dukkhe sukhanti…pe…  anattani attāti…pe…  asubhe subhanti vipariyeso, so ca akusaloti? Āmantā. Pathavīkasiṇaṃ samāpattiṃ samāpannassa viparīte ñāṇaṃ, tañca akusalanti? Na hevaṃ vattabbe…pe… . </div>
</div>
<div class="q" id="p_32Kv_1480"> <div class="divNumber">425.</div> <div class="p">
<span class="pN">1480</span>๐ Pathavīkasiṇaṃ samāpattiṃ samāpannassa viparīte ñāṇaṃ, tañca akusalanti? Āmantā. Anicce niccanti vipariyeso, so ca kusaloti? Na hevaṃ vattabbe…pe…  pathavīkasiṇaṃ samāpattiṃ samāpannassa viparīte ñāṇaṃ, tañca akusalanti? Āmantā. Dukkhe sukhanti…pe…  anattani attāti…pe…  asubhe subhanti vipariyeso, so ca kusaloti? Na hevaṃ vattabbe…pe… . </div>
</div>
<div class="q" id="p_32Kv_1481"> <div class="divNumber">426.</div> <div class="p">
<span class="pN">1481</span>๐ Pathavīkasiṇaṃ samāpattiṃ samāpannassa viparīte ñāṇanti? Āmantā. Arahā pathavīkasiṇaṃ samāpattiṃ samāpajjeyyāti? Āmantā. Hañci arahā pathavīkasiṇaṃ samāpattiṃ samāpajjeyya, no ca vata re vattabbe—  “pathavīkasiṇaṃ samāpattiṃ samāpannassa viparīte ñāṇan”ti. </div>
</div>
<div class="q" id="p_32Kv_1482"> <div class="p">
<span class="pN">1482</span>๐ Pathavīkasiṇaṃ samāpattiṃ samāpannassa viparīte ñāṇaṃ, arahā pathavīkasiṇaṃ samāpattiṃ samāpajjeyyāti? Āmantā. Atthi arahato vipariyesoti? Na hevaṃ vattabbe…pe… . </div>
</div>
<div class="q" id="p_32Kv_1483"> <div class="p">
<span class="pN">1483</span>๐ Atthi arahato vipariyesoti? Āmantā. Atthi arahato saññāvipariyeso cittavipariyeso diṭṭhivipariyesoti? Na hevaṃ vattabbe…pe… . </div>
</div>
<div class="q" id="p_32Kv_1484"> <div class="p">
<span class="pN">1484</span>๐ Natthi arahato saññāvipariyeso cittavipariyeso diṭṭhivipariyesoti? Āmantā. Hañci natthi arahato saññāvipariyeso cittavipariyeso diṭṭhivipariyeso, no ca vata re vattabbe—  “atthi arahato vipariyeso”ti. </div>
</div>
<div class="q" id="p_32Kv_1485"> <div class="divNumber">427.</div> <div class="p">
<span class="pN">1485</span>× Na vattabbaṃ—  pathavīkasiṇaṃ samāpattiṃ samāpannassa viparīte ñāṇanti? Āmantā. Pathavīkasiṇaṃ samāpattiṃ samāpajjantassa sabbeva pathavīti? Na hevaṃ vattabbe. Tena hi pathavīkasiṇaṃ samāpattiṃ samāpannassa viparīte ñāṇanti. </div>
</div>
<div class="q" id="p_32Kv_1486"> <div class="p">
<span class="pN">1486</span>๐ Pathavīkasiṇaṃ samāpattiṃ samāpannassa viparīte ñāṇanti? Āmantā. Nanu pathavī atthi, atthi ca koci pathaviṃ pathavito samāpajjatīti? Āmantā. Hañci pathavī atthi, atthi ca koci pathaviṃ pathavito samāpajjati, no ca vata re vattabbe—  “pathavīkasiṇaṃ samāpattiṃ samāpannassa viparīte ñāṇan”ti. </div>
</div>
<div class="q" id="p_32Kv_1487"> <div class="p">
<span class="pN">1487</span>๐ Pathavī atthi, pathaviṃ pathavito samāpajjantassa viparītaṃ hotīti? Āmantā. Nibbānaṃ atthi, nibbānaṃ nibbānato samāpajjantassa viparītaṃ hotīti? Na hevaṃ vattabbe…pe…  tena hi na vattabbaṃ—  “pathavīkasiṇaṃ samāpattiṃ samāpannassa viparīte ñāṇan”ti. </div>
</div>
<div class="CENTER" id="p_32Kv_1488">
<span class="pN">1488</span>Viparītakathā niṭṭhitā.</div>
</div>
