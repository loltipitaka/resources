<div>
<div class="b">
<a href="/">Home</a> » <a href="/tipitaka/33Y2">33Y2 Khandhayamakapāḷi</a> » <a href="/tipitaka/33Y2/2">2 Pavattivāra</a> » <a href="/tipitaka/33Y2/2/2.2">2.2 Nirodhavāra</a> » <a href="/tipitaka/33Y2/2/2.2/2.2.5">2.2.5 Paccuppannānāgatavāra</a>
</div>
<div class="i">2.2.5.3 Anulomapuggalokāsa</div>
<div class="h">Pavattivāra</div>
<div class="h">Nirodhavāra</div>
<div class="h">Paccuppannānāgatavāra</div>
<div class="h">Anulomapuggalokāsa</div>
<div class="q" id="p_33Y2_765"> <div class="divNumber">136.</div> <div class="p">
<span class="pN">765</span>»  Yassa yattha rūpakkhandho nirujjhati tassa tattha vedanākkhandho nirujjhissatīti? </div>
</div>
<div class="q" id="p_33Y2_766"> <div class="p">
<span class="pN">766</span>Pañcavokāre parinibbantānaṃ asaññasattā cavantānaṃ tesaṃ tattha rūpakkhandho nirujjhati, no ca tesaṃ tattha vedanākkhandho nirujjhissati. Itaresaṃ pañcavokārā cavantānaṃ tesaṃ tattha rūpakkhandho ca nirujjhati vedanākkhandho ca nirujjhissati. </div>
</div>
<div class="q" id="p_33Y2_767"> <div class="p">
<span class="pN">767</span>«  Yassa vā pana yattha vedanākkhandho nirujjhissati tassa tattha rūpakkhandho nirujjhatīti? </div>
</div>
<div class="q" id="p_33Y2_768"> <div class="p">
<span class="pN">768</span>Pañcavokāraṃ upapajjantānaṃ arūpānaṃ tesaṃ tattha vedanākkhandho nirujjhissati, no ca tesaṃ tattha rūpakkhandho nirujjhati. Pañcavokārā cavantānaṃ tesaṃ tattha vedanākkhandho ca nirujjhissati rūpakkhandho ca nirujjhati. </div>
</div>
<div class="q" id="p_33Y2_769"> <div class="divNumber">137.</div> <div class="p">
<span class="pN">769</span>»  Yassa yattha vedanākkhandho nirujjhati tassa tattha saññākkhandho nirujjhissatīti? </div>
</div>
<div class="q" id="p_33Y2_770"> <div class="p">
<span class="pN">770</span>Parinibbantānaṃ tesaṃ tattha vedanākkhandho nirujjhati, no ca tesaṃ tattha saññākkhandho nirujjhissati. Itaresaṃ catuvokārā pañcavokārā cavantānaṃ tesaṃ tattha vedanākkhandho ca nirujjhati saññākkhandho ca nirujjhissati. </div>
</div>
<div class="q" id="p_33Y2_771"> <div class="p">
<span class="pN">771</span>«  Yassa vā pana yattha saññākkhandho nirujjhissati tassa tattha vedanākkhandho nirujjhatīti? </div>
</div>
<div class="q" id="p_33Y2_772"> <div class="p">
<span class="pN">772</span>Catuvokāraṃ pañcavokāraṃ upapajjantānaṃ tesaṃ tattha saññākkhandho nirujjhissati, no ca tesaṃ tattha vedanākkhandho nirujjhati. Catuvokārā pañcavokārā cavantānaṃ tesaṃ tattha saññākkhandho ca nirujjhissati vedanākkhandho ca nirujjhati. </div>
</div>
</div>
