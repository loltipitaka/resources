<div>
<div class="b">
<a href="/">Home</a> » <a href="/tipitaka/37P1">37P1 Dhammānuloma (1), Tikapaṭṭhānapāḷi (1)</a> » <a href="/tipitaka/37P1/13">13 Parittattika</a> » <a href="/tipitaka/37P1/13/13.7">13.7 Pañhāvāra</a> » <a href="/tipitaka/37P1/13/13.7/13.7.1">13.7.1 Paccayānuloma</a> » <a href="/tipitaka/37P1/13/13.7/13.7.1/13.7.1.1">13.7.1.1 Vibhaṅgavāra</a>
</div>
<div class="i"> Kamma</div>
<div class="h">Parittattika</div>
<div class="h">Pañhāvāra</div>
<div class="h">Paccayānuloma</div>
<div class="h">Vibhaṅgavāra</div>
<div class="h">Kamma</div>
<div class="q" id="p_37P1_2105"> <div class="divNumber">78.</div> <div class="p">
<span class="pN">2105</span>Paritto dhammo parittassa dhammassa kammapaccayena paccayo—  sahajātā, nānākkhaṇikā. <span class="bold">Sahajātā</span>—  parittā cetanā sampayuttakānaṃ khandhānaṃ cittasamuṭṭhānānañca rūpānaṃ kammapaccayena paccayo. Paṭisandhikkhaṇe parittā cetanā sampayuttakānaṃ khandhānaṃ kaṭattā ca rūpānaṃ kammapaccayena paccayo. <span class="bold">Nānākkhaṇikā</span>—  parittā cetanā vipākānaṃ parittānaṃ khandhānaṃ kaṭattā ca rūpānaṃ kammapaccayena paccayo. (1) </div>
</div>
<div class="q" id="p_37P1_2106"> <div class="p">
<span class="pN">2106</span>Mahaggato dhammo mahaggatassa dhammassa kammapaccayena paccayo—  sahajātā, nānākkhaṇikā. <span class="bold">Sahajātā</span>—  mahaggatā cetanā sampayuttakānaṃ khandhānaṃ kammapaccayena paccayo. Paṭisandhikkhaṇe mahaggatā cetanā sampayuttakānaṃ khandhānaṃ kammapaccayena paccayo. <span class="bold">Nānākkhaṇikā</span>—  mahaggatā cetanā vipākānaṃ mahaggatānaṃ khandhānaṃ kammapaccayena paccayo. (1) </div>
</div>
<div class="q" id="p_37P1_2107"> <div class="p">
<span class="pN">2107</span>Mahaggato dhammo parittassa dhammassa kammapaccayena paccayo—  sahajātā, nānākkhaṇikā. <span class="bold">Sahajātā</span>—  mahaggatā cetanā cittasamuṭṭhānānaṃ rūpānaṃ kammapaccayena paccayo. Paṭisandhikkhaṇe mahaggatā cetanā kaṭattārūpānaṃ kammapaccayena paccayo. <span class="bold">Nānākkhaṇikā</span>—  mahaggatā cetanā kaṭattārūpānaṃ kammapaccayena paccayo. (2) </div>
</div>
<div class="q" id="p_37P1_2108"> <div class="p">
<span class="pN">2108</span>Mahaggato dhammo parittassa ca mahaggatassa ca dhammassa kammapaccayena paccayo—  sahajātā, nānākkhaṇikā. <span class="bold">Sahajātā</span>—  mahaggatā cetanā sampayuttakānaṃ khandhānaṃ cittasamuṭṭhānānañca rūpānaṃ kammapaccayena paccayo. Paṭisandhikkhaṇe mahaggatā cetanā sampayuttakānaṃ khandhānaṃ kaṭattā ca rūpānaṃ kammapaccayena paccayo. <span class="bold">Nānākkhaṇikā</span>—  mahaggatā cetanā vipākānaṃ mahaggatānaṃ khandhānaṃ kaṭattā ca rūpānaṃ kammapaccayena paccayo. (3) </div>
</div>
<div class="q" id="p_37P1_2109"> <div class="divNumber">79.</div> <div class="p">
<span class="pN">2109</span>Appamāṇo dhammo appamāṇassa dhammassa kammapaccayena paccayo—  sahajātā, nānākkhaṇikā. <span class="bold">Sahajātā</span>—  appamāṇā cetanā sampayuttakānaṃ khandhānaṃ kammapaccayena paccayo. <span class="bold">Nānākkhaṇikā</span>—  appamāṇā cetanā vipākānaṃ appamāṇānaṃ khandhānaṃ kammapaccayena paccayo. (1) </div>
</div>
<div class="q" id="p_37P1_2110"> <div class="p">
<span class="pN">2110</span>Appamāṇo dhammo parittassa dhammassa kammapaccayena paccayo—  appamāṇā cetanā cittasamuṭṭhānānaṃ rūpānaṃ kammapaccayena paccayo. (2) </div>
</div>
<div class="q" id="p_37P1_2111"> <div class="p">
<span class="pN">2111</span>Appamāṇo dhammo parittassa ca appamāṇassa ca dhammassa kammapaccayena paccayo—  appamāṇā cetanā sampayuttakānaṃ khandhānaṃ cittasamuṭṭhānānañca rūpānaṃ kammapaccayena paccayo. (3) </div>
</div>
</div>
