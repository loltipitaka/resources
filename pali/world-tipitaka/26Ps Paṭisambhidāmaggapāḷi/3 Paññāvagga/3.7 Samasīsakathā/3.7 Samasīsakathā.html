<div>
<div class="b">
<a href="/">Home</a> » <a href="/tipitaka/26Ps">26Ps Paṭisambhidāmaggapāḷi</a> » <a href="/tipitaka/26Ps/3">3 Paññāvagga</a>
</div>
<div class="i">3.7 Samasīsakathā</div>
<div class="h">Paññāvagga</div>
<div class="h">Samasīsakathā</div>
<div class="q" id="p_26Ps_1875"> <div class="divNumber">33.</div> <div class="p">
<span class="pN">1875</span>Sabbadhammānaṃ sammāsamucchede nirodhe ca anupaṭṭhānatā paññā samasīsaṭṭhe ñāṇaṃ. </div>
</div>
<div class="q" id="p_26Ps_1876"> <div class="p">
<span class="pN">1876</span><span class="bold">Sabbadhammānan</span>ti pañcakkhandhā, dvādasāyatanāni, aṭṭhārasa dhātuyo, kusalā dhammā, akusalā dhammā, abyākatā dhammā, kāmāvacarā dhammā, rūpāvacarā dhammā, arūpāvacarā dhammā, apariyāpannā dhammā. <span class="bold">Sammā samucchede</span>ti nekkhammena kāmacchandaṃ sammā samucchindati, abyāpādena byāpādaṃ sammā samucchindati, ālokasaññāya thinamiddhaṃ sammā samucchindati, avikkhepena uddhaccaṃ sammā samucchindati, dhammavavatthānena vicikicchaṃ sammā samucchindati, ñāṇena avijjaṃ sammā samucchindati, pāmojjena aratiṃ sammā samucchindati, paṭhamena jhānena nīvaraṇe sammā samucchindati…pe…  arahattamaggena sabbakilese sammā samucchindati. </div>
</div>
<div class="q" id="p_26Ps_1877"> <div class="p">
<span class="pN">1877</span><span class="bold">Nirodhe</span>ti nekkhammena kāmacchandaṃ nirodheti, abyāpādena byāpādaṃ nirodheti, ālokasaññāya thinamiddhaṃ nirodheti, avikkhepena uddhaccaṃ nirodheti, dhammavavatthānena vicikicchaṃ nirodheti, ñāṇena avijjaṃ nirodheti, pāmojjena aratiṃ nirodheti, paṭhamena jhānena nīvaraṇe nirodheti…pe…  arahattamaggena sabbakilese nirodheti. </div>
</div>
<div class="q" id="p_26Ps_1878"> <div class="p">
<span class="pN">1878</span><span class="bold">Anupaṭṭhānatā</span>ti nekkhammaṃ paṭiladdhassa kāmacchando na upaṭṭhāti, abyāpādaṃ paṭiladdhassa byāpādo na upaṭṭhāti, ālokasaññaṃ paṭiladdhassa thinamiddhaṃ na upaṭṭhāti, avikkhepaṃ paṭiladdhassa uddhaccaṃ na upaṭṭhāti, dhammavavatthānaṃ paṭiladdhassa vicikicchā na upaṭṭhāti, ñāṇaṃ paṭiladdhassa avijjā na upaṭṭhāti, pāmojjaṃ paṭiladdhassa arati na upaṭṭhāti, paṭhamaṃ jhānaṃ paṭiladdhassa nīvaraṇā na upaṭṭhanti…pe…  arahattamaggaṃ paṭiladdhassa sabbakilesā na upaṭṭhanti. </div>
</div>
<div class="q" id="p_26Ps_1879"> <div class="p">
<span class="pN">1879</span><span class="bold">Saman</span>ti kāmacchandassa pahīnattā nekkhammaṃ samaṃ, byāpādassa pahīnattā abyāpādo samaṃ, thinamiddhassa pahīnattā ālokasaññā samaṃ, uddhaccassa pahīnattā avikkhepo samaṃ, vicikicchāya pahīnattā dhammavavatthānaṃ samaṃ, avijjāya pahīnattā ñāṇaṃ samaṃ, aratiyā pahīnattā pāmojjaṃ samaṃ, nīvaraṇānaṃ pahīnattā paṭhamaṃ jhānaṃ samaṃ…pe…  sabbakilesānaṃ pahīnattā arahattamaggo samaṃ. </div>
</div>
<div class="q" id="p_26Ps_1880"> <div class="p">
<span class="pN">1880</span><span class="bold">Sīsan</span>ti terasa sīsāni—  palibodhasīsañca taṇhā, vinibandhanasīsañca māno, parāmāsasīsañca diṭṭhi, vikkhepasīsañca uddhaccaṃ, saṃkilesasīsañca avijjā, adhimokkhasīsañca saddhā, paggahasīsañca vīriyaṃ, upaṭṭhānasīsañca sati, avikkhepasīsañca samādhi, dassanasīsañca paññā, pavattasīsañca jīvitindriyaṃ, gocarasīsañca vimokkho, saṅkhārasīsañca nirodhoti. </div>
</div>
<div class="CENTER" id="p_26Ps_1881">
<span class="pN">1881</span>Samasīsakathā niṭṭhitā.</div>
</div>
