<div>
<div class="b">
<a href="/">Home</a> » <a href="/tipitaka/20Ap2">20Ap2 Therīapadānapāḷi</a> » <a href="/tipitaka/20Ap2/1">1 Sumedhāvagga</a>
</div>
<div class="i">1.9 Pañcadīpikātherīapadāna</div>
<div class="h">Sumedhāvagga</div>
<div class="h">Pañcadīpikātherīapadāna</div>
<div class="q" id="p_20Ap2_109"> <div class="divNumber">91.</div> <div class="p"> <table class="singleColumn"> <tr> <td> <div class="pN">109</div> <div class="G">“Nagare haṃsavatiyā,</div> </td> </tr> <tr> <td> <div class="G">cārikī āsahaṃ tadā;</div> </td> </tr> <tr> <td> <div class="G">Ārāmena ca ārāmaṃ,</div> </td> </tr> <tr> <td> <div class="G">carāmi kusalatthikā.</div> </td> </tr> </table> </div>
</div>
<div class="q" id="p_20Ap2_110"> <div class="divNumber">92.</div> <div class="p"> <table class="singleColumn"> <tr> <td> <div class="pN">110</div> <div class="G">Kāḷapakkhamhi divase,</div> </td> </tr> <tr> <td> <div class="G">addasaṃ bodhimuttamaṃ;</div> </td> </tr> <tr> <td> <div class="G">Tattha cittaṃ pasādetvā,</div> </td> </tr> <tr> <td> <div class="G">bodhimūle nisīdahaṃ.</div> </td> </tr> </table> </div>
</div>
<div class="q" id="p_20Ap2_111"> <div class="divNumber">93.</div> <div class="p"> <table class="singleColumn"> <tr> <td> <div class="pN">111</div> <div class="G">Garucittaṃ upaṭṭhetvā,</div> </td> </tr> <tr> <td> <div class="G">sire katvāna añjaliṃ;</div> </td> </tr> <tr> <td> <div class="G">Somanassaṃ pavedetvā,</div> </td> </tr> <tr> <td> <div class="G">evaṃ cintesi tāvade.</div> </td> </tr> </table> </div>
</div>
<div class="q" id="p_20Ap2_112"> <div class="divNumber">94.</div> <div class="p"> <table class="singleColumn"> <tr> <td> <div class="pN">112</div> <div class="G">‘Yadi buddho amitaguṇo,</div> </td> </tr> <tr> <td> <div class="G">asamappaṭipuggalo;</div> </td> </tr> <tr> <td> <div class="G">Dassetu pāṭihīraṃ me,</div> </td> </tr> <tr> <td> <div class="G">bodhi obhāsatu ayaṃ’.</div> </td> </tr> </table> </div>
</div>
<div class="q" id="p_20Ap2_113"> <div class="divNumber">95.</div> <div class="p"> <table class="singleColumn"> <tr> <td> <div class="pN">113</div> <div class="G">Saha āvajjite mayhaṃ,</div> </td> </tr> <tr> <td> <div class="G">bodhi pajjali tāvade;</div> </td> </tr> <tr> <td> <div class="G">Sabbasoṇṇamayā āsi,</div> </td> </tr> <tr> <td> <div class="G">disā sabbā virocati.</div> </td> </tr> </table> </div>
</div>
<div class="q" id="p_20Ap2_114"> <div class="divNumber">96.</div> <div class="p"> <table class="singleColumn"> <tr> <td> <div class="pN">114</div> <div class="G">Sattarattindivaṃ tattha,</div> </td> </tr> <tr> <td> <div class="G">bodhimūle nisīdahaṃ;</div> </td> </tr> <tr> <td> <div class="G">Sattame divase patte,</div> </td> </tr> <tr> <td> <div class="G">dīpapūjaṃ akāsahaṃ.</div> </td> </tr> </table> </div>
</div>
<div class="q" id="p_20Ap2_115"> <div class="divNumber">97.</div> <div class="p"> <table class="singleColumn"> <tr> <td> <div class="pN">115</div> <div class="G">Āsanaṃ parivāretvā,</div> </td> </tr> <tr> <td> <div class="G">pañca dīpāni pajjaluṃ;</div> </td> </tr> <tr> <td> <div class="G">Yāva udeti sūriyo,</div> </td> </tr> <tr> <td> <div class="G">dīpā me pajjaluṃ tadā.</div> </td> </tr> </table> </div>
</div>
<div class="q" id="p_20Ap2_116"> <div class="divNumber">98.</div> <div class="p"> <table class="singleColumn"> <tr> <td> <div class="pN">116</div> <div class="G">Tena kammena sukatena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṃ dehaṃ,</div> </td> </tr> <tr> <td> <div class="G">tāvatiṃsamagacchahaṃ.</div> </td> </tr> </table> </div>
</div>
<div class="q" id="p_20Ap2_117"> <div class="divNumber">99.</div> <div class="p"> <table class="singleColumn"> <tr> <td> <div class="pN">117</div> <div class="G">Tattha me sukataṃ byamhaṃ,</div> </td> </tr> <tr> <td> <div class="G">pañcadīpāti vuccati;</div> </td> </tr> <tr> <td> <div class="G">Saṭṭhiyojanamubbedhaṃ,</div> </td> </tr> <tr> <td> <div class="G">tiṃsayojanavitthataṃ.</div> </td> </tr> </table> </div>
</div>
<div class="q" id="p_20Ap2_118"> <div class="divNumber">100.</div> <div class="p"> <table class="singleColumn"> <tr> <td> <div class="pN">118</div> <div class="G">Asaṅkhiyāni dīpāni,</div> </td> </tr> <tr> <td> <div class="G">parivāre jalanti me;</div> </td> </tr> <tr> <td> <div class="G">Yāvatā devabhavanaṃ,</div> </td> </tr> <tr> <td> <div class="G">dīpālokena jotati.</div> </td> </tr> </table> </div>
</div>
<div class="q" id="p_20Ap2_119"> <div class="divNumber">101.</div> <div class="p"> <table class="singleColumn"> <tr> <td> <div class="pN">119</div> <div class="G">Parammukhā nisīditvā,</div> </td> </tr> <tr> <td> <div class="G">yadi icchāmi passituṃ;</div> </td> </tr> <tr> <td> <div class="G">Uddhaṃ adho ca tiriyaṃ,</div> </td> </tr> <tr> <td> <div class="G">sabbaṃ passāmi cakkhunā.</div> </td> </tr> </table> </div>
</div>
<div class="q" id="p_20Ap2_120"> <div class="divNumber">102.</div> <div class="p"> <table class="singleColumn"> <tr> <td> <div class="pN">120</div> <div class="G">Yāvatā abhikaṅkhāmi,</div> </td> </tr> <tr> <td> <div class="G">daṭṭhuṃ sugataduggate;</div> </td> </tr> <tr> <td> <div class="G">Tattha āvaraṇaṃ natthi,</div> </td> </tr> <tr> <td> <div class="G">rukkhesu pabbatesu vā.</div> </td> </tr> </table> </div>
</div>
<div class="q" id="p_20Ap2_121"> <div class="divNumber">103.</div> <div class="p"> <table class="singleColumn"> <tr> <td> <div class="pN">121</div> <div class="G">Asīti devarājūnaṃ,</div> </td> </tr> <tr> <td> <div class="G">mahesittamakārayiṃ;</div> </td> </tr> <tr> <td> <div class="G">Satānaṃ cakkavattīnaṃ,</div> </td> </tr> <tr> <td> <div class="G">mahesittamakārayiṃ.</div> </td> </tr> </table> </div>
</div>
<div class="q" id="p_20Ap2_122"> <div class="divNumber">104.</div> <div class="p"> <table class="singleColumn"> <tr> <td> <div class="pN">122</div> <div class="G">Yaṃ yaṃ yonupapajjāmi,</div> </td> </tr> <tr> <td> <div class="G">devattaṃ atha mānusaṃ;</div> </td> </tr> <tr> <td> <div class="G">Dīpasatasahassāni,</div> </td> </tr> <tr> <td> <div class="G">parivāre jalanti me.</div> </td> </tr> </table> </div>
</div>
<div class="q" id="p_20Ap2_123"> <div class="divNumber">105.</div> <div class="p"> <table class="singleColumn"> <tr> <td> <div class="pN">123</div> <div class="G">Devalokā cavitvāna,</div> </td> </tr> <tr> <td> <div class="G">uppajjiṃ mātukucchiyaṃ;</div> </td> </tr> <tr> <td> <div class="G">Mātukucchigatā santī,</div> </td> </tr> <tr> <td> <div class="G">akkhi me na nimīlati.</div> </td> </tr> </table> </div>
</div>
<div class="q" id="p_20Ap2_124"> <div class="divNumber">106.</div> <div class="p"> <table class="singleColumn"> <tr> <td> <div class="pN">124</div> <div class="G">Dīpasatasahassāni,</div> </td> </tr> <tr> <td> <div class="G">puññakammasamaṅgitā;</div> </td> </tr> <tr> <td> <div class="G">Jalanti sūtikāgehe,</div> </td> </tr> <tr> <td> <div class="G">pañcadīpānidaṃ phalaṃ.</div> </td> </tr> </table> </div>
</div>
<div class="q" id="p_20Ap2_125"> <div class="divNumber">107.</div> <div class="p"> <table class="singleColumn"> <tr> <td> <div class="pN">125</div> <div class="G">Pacchime bhave sampatte,</div> </td> </tr> <tr> <td> <div class="G">mānasaṃ vinivattayiṃ;</div> </td> </tr> <tr> <td> <div class="G">Ajarāmataṃ sītibhāvaṃ,</div> </td> </tr> <tr> <td> <div class="G">nibbānaṃ phassayiṃ ahaṃ.</div> </td> </tr> </table> </div>
</div>
<div class="q" id="p_20Ap2_126"> <div class="divNumber">108.</div> <div class="p"> <table class="singleColumn"> <tr> <td> <div class="pN">126</div> <div class="G">Jātiyā sattavassāhaṃ,</div> </td> </tr> <tr> <td> <div class="G">arahattamapāpuṇiṃ;</div> </td> </tr> <tr> <td> <div class="G">Upasampādayī buddho,</div> </td> </tr> <tr> <td> <div class="G">guṇamaññāya gotamo.</div> </td> </tr> </table> </div>
</div>
<div class="q" id="p_20Ap2_127"> <div class="divNumber">109.</div> <div class="p"> <table class="singleColumn"> <tr> <td> <div class="pN">127</div> <div class="G">Maṇḍape rukkhamūle vā,</div> </td> </tr> <tr> <td> <div class="G">pāsādesu guhāsu vā;</div> </td> </tr> <tr> <td> <div class="G">Suññāgāre vasantiyā,</div> </td> </tr> <tr> <td> <div class="G">pañcadīpā jalanti me.</div> </td> </tr> </table> </div>
</div>
<div class="q" id="p_20Ap2_128"> <div class="divNumber">110.</div> <div class="p"> <table class="singleColumn"> <tr> <td> <div class="pN">128</div> <div class="G">Dibbacakkhuvisuddhaṃ me,</div> </td> </tr> <tr> <td> <div class="G">samādhikusalā ahaṃ;</div> </td> </tr> <tr> <td> <div class="G">Abhiññāpāramippattā,</div> </td> </tr> <tr> <td> <div class="G">pañcadīpānidaṃ phalaṃ.</div> </td> </tr> </table> </div>
</div>
<div class="q" id="p_20Ap2_129"> <div class="divNumber">111.</div> <div class="p"> <table class="singleColumn"> <tr> <td> <div class="pN">129</div> <div class="G">Sabbavositavosānā,</div> </td> </tr> <tr> <td> <div class="G">katakiccā anāsavā;</div> </td> </tr> <tr> <td> <div class="G">Pañcadīpā mahāvīra,</div> </td> </tr> <tr> <td> <div class="G">pāde vandāmi cakkhuma.</div> </td> </tr> </table> </div>
</div>
<div class="q" id="p_20Ap2_130"> <div class="divNumber">112.</div> <div class="p"> <table class="singleColumn"> <tr> <td> <div class="pN">130</div> <div class="G">Satasahassito kappe,</div> </td> </tr> <tr> <td> <div class="G">yaṃ dīpamadadiṃ tadā;</div> </td> </tr> <tr> <td> <div class="G">Duggatiṃ nābhijānāmi,</div> </td> </tr> <tr> <td> <div class="G">pañcadīpānidaṃ phalaṃ.</div> </td> </tr> </table> </div>
</div>
<div class="q" id="p_20Ap2_131"> <div class="divNumber">113.</div> <div class="p"> <table class="singleColumn"> <tr> <td> <div class="pN">131</div> <div class="G">Kilesā jhāpitā mayhaṃ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavā.</div> </td> </tr> </table> </div>
</div>
<div class="q" id="p_20Ap2_132"> <div class="divNumber">114.</div> <div class="p"> <table class="singleColumn"> <tr> <td> <div class="pN">132</div> <div class="G">Svāgataṃ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ.</div> </td> </tr> </table> </div>
</div>
<div class="q" id="p_20Ap2_133"> <div class="divNumber">115.</div> <div class="p"> <table class="singleColumn"> <tr> <td> <div class="pN">133</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap2_134"> <div class="p">
<span class="pN">134</span>Itthaṃ sudaṃ pañcadīpikā bhikkhunī imā gāthāyo abhāsitthāti. </div>
</div>
<div class="CENTER" id="p_20Ap2_135">
<span class="pN">135</span>Pañcadīpikātheriyāpadānaṃ navamaṃ.</div>
</div>
