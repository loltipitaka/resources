<div>
<div class="b">
<a href="/">Home</a> » <a href="/tipitaka/23J">23J Jātakapāḷi</a> » <a href="/tipitaka/23J/22">22 Mahānipāta</a> » <a href="/tipitaka/23J/22/22.1">22.1 Mūgapakkhavagga</a> » <a href="/tipitaka/23J/22/22.1/22.1.10">22.1.10 Vessantarajātaka</a>
</div>
<div class="i">22.1.10.5 Jūjakapabba</div>
<div class="h">Mahānipāta</div>
<div class="h">Mūgapakkhavagga</div>
<div class="h">Vessantarajātaka</div>
<div class="h">Jūjakapabba</div>
<div class="q" id="p_23J_3264"> <div class="divNumber">1914.</div> <div class="p"> <table class="singleColumn"> <tr> <td> <div class="pN">3264</div> <div class="G">Ahu vāsī kaliṅgesu,</div> </td> </tr> <tr> <td> <div class="G">jūjako nāma brāhmaṇo;</div> </td> </tr> <tr> <td> <div class="G">Tassāsi daharā bhariyā,</div> </td> </tr> <tr> <td> <div class="G">nāmenāmittatāpanā.</div> </td> </tr> </table> </div>
</div>
<div class="q" id="p_23J_3265"> <div class="divNumber">1915.</div> <div class="p"> <table class="singleColumn"> <tr> <td> <div class="pN">3265</div> <div class="G">Tā naṃ tattha gatāvocuṃ,</div> </td> </tr> <tr> <td> <div class="G">nadiṃ udakahāriyā;</div> </td> </tr> <tr> <td> <div class="G">Thiyo naṃ paribhāsiṃsu,</div> </td> </tr> <tr> <td> <div class="G">samāgantvā kutūhalā.</div> </td> </tr> </table> </div>
</div>
<div class="q" id="p_23J_3266"> <div class="divNumber">1916.</div> <div class="p"> <table class="singleColumn"> <tr> <td> <div class="pN">3266</div> <div class="G">“Amittā nūna te mātā,</div> </td> </tr> <tr> <td> <div class="G">amitto nūna te pitā;</div> </td> </tr> <tr> <td> <div class="G">Ye taṃ jiṇṇassa pādaṃsu,</div> </td> </tr> <tr> <td> <div class="G">evaṃ dahariyaṃ satiṃ.</div> </td> </tr> </table> </div>
</div>
<div class="q" id="p_23J_3267"> <div class="divNumber">1917.</div> <div class="p"> <table class="singleColumn"> <tr> <td> <div class="pN">3267</div> <div class="G">Ahitaṃ vata te ñātī,</div> </td> </tr> <tr> <td> <div class="G">mantayiṃsu rahogatā;</div> </td> </tr> <tr> <td> <div class="G">Ye taṃ jiṇṇassa pādaṃsu,</div> </td> </tr> <tr> <td> <div class="G">evaṃ dahariyaṃ satiṃ.</div> </td> </tr> </table> </div>
</div>
<div class="q" id="p_23J_3268"> <div class="divNumber">1918.</div> <div class="p"> <table class="singleColumn"> <tr> <td> <div class="pN">3268</div> <div class="G">Amittā vata te ñātī,</div> </td> </tr> <tr> <td> <div class="G">mantayiṃsu rahogatā;</div> </td> </tr> <tr> <td> <div class="G">Ye taṃ jiṇṇassa pādaṃsu,</div> </td> </tr> <tr> <td> <div class="G">evaṃ dahariyaṃ satiṃ.</div> </td> </tr> </table> </div>
</div>
<div class="q" id="p_23J_3269"> <div class="divNumber">1919.</div> <div class="p"> <table class="singleColumn"> <tr> <td> <div class="pN">3269</div> <div class="G">Dukkaṭaṃ vata te ñātī,</div> </td> </tr> <tr> <td> <div class="G">mantayiṃsu rahogatā;</div> </td> </tr> <tr> <td> <div class="G">Ye taṃ jiṇṇassa pādaṃsu,</div> </td> </tr> <tr> <td> <div class="G">evaṃ dahariyaṃ satiṃ.</div> </td> </tr> </table> </div>
</div>
<div class="q" id="p_23J_3270"> <div class="divNumber">1920.</div> <div class="p"> <table class="singleColumn"> <tr> <td> <div class="pN">3270</div> <div class="G">Pāpakaṃ vata te ñātī,</div> </td> </tr> <tr> <td> <div class="G">mantayiṃsu rahogatā;</div> </td> </tr> <tr> <td> <div class="G">Ye taṃ jiṇṇassa pādaṃsu,</div> </td> </tr> <tr> <td> <div class="G">evaṃ dahariyaṃ satiṃ.</div> </td> </tr> </table> </div>
</div>
<div class="q" id="p_23J_3271"> <div class="divNumber">1921.</div> <div class="p"> <table class="singleColumn"> <tr> <td> <div class="pN">3271</div> <div class="G">Amanāpaṃ vata te ñātī,</div> </td> </tr> <tr> <td> <div class="G">mantayiṃsu rahogatā;</div> </td> </tr> <tr> <td> <div class="G">Ye taṃ jiṇṇassa pādaṃsu,</div> </td> </tr> <tr> <td> <div class="G">evaṃ dahariyaṃ satiṃ.</div> </td> </tr> </table> </div>
</div>
<div class="q" id="p_23J_3272"> <div class="divNumber">1922.</div> <div class="p"> <table class="singleColumn"> <tr> <td> <div class="pN">3272</div> <div class="G">Amanāpavāsaṃ vasi,</div> </td> </tr> <tr> <td> <div class="G">jiṇṇena patinā saha;</div> </td> </tr> <tr> <td> <div class="G">Yā tvaṃ vasasi jiṇṇassa,</div> </td> </tr> <tr> <td> <div class="G">mataṃ te jīvitā varaṃ.</div> </td> </tr> </table> </div>
</div>
<div class="q" id="p_23J_3273"> <div class="divNumber">1923.</div> <div class="p"> <table class="singleColumn"> <tr> <td> <div class="pN">3273</div> <div class="G">Na hi nūna tuyhaṃ kalyāṇi,</div> </td> </tr> <tr> <td> <div class="G">pitā mātā ca sobhane;</div> </td> </tr> <tr> <td> <div class="G">Aññaṃ bhattāraṃ vindiṃsu,</div> </td> </tr> <tr> <td> <div class="G">ye taṃ jiṇṇassa pādaṃsu;</div> </td> </tr> <tr> <td> <div class="G">Evaṃ dahariyaṃ satiṃ.</div> </td> </tr> </table> </div>
</div>
<div class="q" id="p_23J_3274"> <div class="divNumber">1924.</div> <div class="p"> <table class="singleColumn"> <tr> <td> <div class="pN">3274</div> <div class="G">Duyiṭṭhaṃ te navamiyaṃ,</div> </td> </tr> <tr> <td> <div class="G">akataṃ aggihuttakaṃ;</div> </td> </tr> <tr> <td> <div class="G">Ye taṃ jiṇṇassa pādaṃsu,</div> </td> </tr> <tr> <td> <div class="G">evaṃ dahariyaṃ satiṃ.</div> </td> </tr> </table> </div>
</div>
<div class="q" id="p_23J_3275"> <div class="divNumber">1925.</div> <div class="p"> <table class="singleColumn"> <tr> <td> <div class="pN">3275</div> <div class="G">Samaṇe brāhmaṇe nūna,</div> </td> </tr> <tr> <td> <div class="G">brahmacariyaparāyaṇe;</div> </td> </tr> <tr> <td> <div class="G">Sā tvaṃ loke abhisapi,</div> </td> </tr> <tr> <td> <div class="G">sīlavante bahussute;</div> </td> </tr> <tr> <td> <div class="G">Yā tvaṃ vasasi jiṇṇassa,</div> </td> </tr> <tr> <td> <div class="G">evaṃ dahariyā satī.</div> </td> </tr> </table> </div>
</div>
<div class="q" id="p_23J_3276"> <div class="divNumber">1926.</div> <div class="p"> <table class="singleColumn"> <tr> <td> <div class="pN">3276</div> <div class="G">Na dukkhaṃ ahinā daṭṭhaṃ,</div> </td> </tr> <tr> <td> <div class="G">na dukkhaṃ sattiyā hataṃ;</div> </td> </tr> <tr> <td> <div class="G">Tañca dukkhañca tibbañca,</div> </td> </tr> <tr> <td> <div class="G">yaṃ passe jiṇṇakaṃ patiṃ.</div> </td> </tr> </table> </div>
</div>
<div class="q" id="p_23J_3277"> <div class="divNumber">1927.</div> <div class="p"> <table class="singleColumn"> <tr> <td> <div class="pN">3277</div> <div class="G">Natthi khiḍḍā natthi rati,</div> </td> </tr> <tr> <td> <div class="G">jiṇṇena patinā saha;</div> </td> </tr> <tr> <td> <div class="G">Natthi allāpasallāpo,</div> </td> </tr> <tr> <td> <div class="G">jagghitampi na sobhati.</div> </td> </tr> </table> </div>
</div>
<div class="q" id="p_23J_3278"> <div class="divNumber">1928.</div> <div class="p"> <table class="singleColumn"> <tr> <td> <div class="pN">3278</div> <div class="G">Yadā ca daharo daharā,</div> </td> </tr> <tr> <td> <div class="G">mantayanti rahogatā;</div> </td> </tr> <tr> <td> <div class="G">Sabbesaṃ sokā nassanti,</div> </td> </tr> <tr> <td> <div class="G">ye keci hadayassitā.</div> </td> </tr> </table> </div>
</div>
<div class="q" id="p_23J_3279"> <div class="divNumber">1929.</div> <div class="p"> <table class="singleColumn"> <tr> <td> <div class="pN">3279</div> <div class="G">Daharā tvaṃ rūpavatī,</div> </td> </tr> <tr> <td> <div class="G">purisānaṃbhipatthitā;</div> </td> </tr> <tr> <td> <div class="G">Gaccha ñātikule accha,</div> </td> </tr> <tr> <td> <div class="G">kiṃ jiṇṇo ramayissati”.</div> </td> </tr> </table> </div>
</div>
<div class="q" id="p_23J_3280"> <div class="divNumber">1930.</div> <div class="p"> <table class="singleColumn"> <tr> <td> <div class="pN">3280</div> <div class="G">“Na te brāhmaṇa gacchāmi,</div> </td> </tr> <tr> <td> <div class="G">nadiṃ udakahāriyā;</div> </td> </tr> <tr> <td> <div class="G">Thiyo maṃ paribhāsanti,</div> </td> </tr> <tr> <td> <div class="G">tayā jiṇṇena brāhmaṇa”.</div> </td> </tr> </table> </div>
</div>
<div class="q" id="p_23J_3281"> <div class="divNumber">1931.</div> <div class="p"> <table class="singleColumn"> <tr> <td> <div class="pN">3281</div> <div class="G">“Mā me tvaṃ akarā kammaṃ,</div> </td> </tr> <tr> <td> <div class="G">mā me udakamāhari;</div> </td> </tr> <tr> <td> <div class="G">Ahaṃ udakamāhissaṃ,</div> </td> </tr> <tr> <td> <div class="G">mā bhoti kupitā ahu”.</div> </td> </tr> </table> </div>
</div>
<div class="q" id="p_23J_3282"> <div class="divNumber">1932.</div> <div class="p"> <table class="singleColumn"> <tr> <td> <div class="pN">3282</div> <div class="G">“Nāhaṃ tamhi kule jātā,</div> </td> </tr> <tr> <td> <div class="G">yaṃ tvaṃ udakamāhare;</div> </td> </tr> <tr> <td> <div class="G">Evaṃ brāhmaṇa jānāhi,</div> </td> </tr> <tr> <td> <div class="G">na te vacchāmahaṃ ghare.</div> </td> </tr> </table> </div>
</div>
<div class="q" id="p_23J_3283"> <div class="divNumber">1933.</div> <div class="p"> <table class="singleColumn"> <tr> <td> <div class="pN">3283</div> <div class="G">Sace me dāsaṃ dāsiṃ vā,</div> </td> </tr> <tr> <td> <div class="G">nānayissasi brāhmaṇa;</div> </td> </tr> <tr> <td> <div class="G">Evaṃ brāhmaṇa jānāhi,</div> </td> </tr> <tr> <td> <div class="G">na te vacchāmi santike”.</div> </td> </tr> </table> </div>
</div>
<div class="q" id="p_23J_3284"> <div class="divNumber">1934.</div> <div class="p"> <table class="singleColumn"> <tr> <td> <div class="pN">3284</div> <div class="G">“Natthi me sippaṭhānaṃ vā,</div> </td> </tr> <tr> <td> <div class="G">dhanaṃ dhaññañca brāhmaṇi;</div> </td> </tr> <tr> <td> <div class="G">Kutohaṃ dāsaṃ dāsiṃ vā,</div> </td> </tr> <tr> <td> <div class="G">ānayissāmi bhotiyā;</div> </td> </tr> <tr> <td> <div class="G">Ahaṃ bhotiṃ upaṭṭhissaṃ,</div> </td> </tr> <tr> <td> <div class="G">mā bhoti kupitā ahu”.</div> </td> </tr> </table> </div>
</div>
<div class="q" id="p_23J_3285"> <div class="divNumber">1935.</div> <div class="p"> <table class="singleColumn"> <tr> <td> <div class="pN">3285</div> <div class="G">“Ehi te ahamakkhissaṃ,</div> </td> </tr> <tr> <td> <div class="G">yathā me vacanaṃ sutaṃ;</div> </td> </tr> <tr> <td> <div class="G">Esa vessantaro rājā,</div> </td> </tr> <tr> <td> <div class="G">vaṅke vasati pabbate.</div> </td> </tr> </table> </div>
</div>
<div class="q" id="p_23J_3286"> <div class="divNumber">1936.</div> <div class="p"> <table class="singleColumn"> <tr> <td> <div class="pN">3286</div> <div class="G">Taṃ tvaṃ gantvāna yācassu,</div> </td> </tr> <tr> <td> <div class="G">dāsaṃ dāsiñca brāhmaṇa;</div> </td> </tr> <tr> <td> <div class="G">So te dassati yācito,</div> </td> </tr> <tr> <td> <div class="G">dāsaṃ dāsiñca khattiyo”.</div> </td> </tr> </table> </div>
</div>
<div class="q" id="p_23J_3287"> <div class="divNumber">1937.</div> <div class="p"> <table class="singleColumn"> <tr> <td> <div class="pN">3287</div> <div class="G">“Jiṇṇohamasmi dubbalo,</div> </td> </tr> <tr> <td> <div class="G">dīgho caddhā suduggamo;</div> </td> </tr> <tr> <td> <div class="G">Mā bhoti paṭidevesi,</div> </td> </tr> <tr> <td> <div class="G">mā ca tvaṃ vimanā ahu;</div> </td> </tr> <tr> <td> <div class="G">Ahaṃ bhotiṃ upaṭṭhissaṃ,</div> </td> </tr> <tr> <td> <div class="G">mā bhoti kupitā ahu”.</div> </td> </tr> </table> </div>
</div>
<div class="q" id="p_23J_3288"> <div class="divNumber">1938.</div> <div class="p"> <table class="singleColumn"> <tr> <td> <div class="pN">3288</div> <div class="G">“Yathā agantvā saṅgāmaṃ,</div> </td> </tr> <tr> <td> <div class="G">ayuddhova parājito;</div> </td> </tr> <tr> <td> <div class="G">Evameva tuvaṃ brahme,</div> </td> </tr> <tr> <td> <div class="G">agantvāva parājito.</div> </td> </tr> </table> </div>
</div>
<div class="q" id="p_23J_3289"> <div class="divNumber">1939.</div> <div class="p"> <table class="singleColumn"> <tr> <td> <div class="pN">3289</div> <div class="G">Sace me dāsaṃ dāsiṃ vā,</div> </td> </tr> <tr> <td> <div class="G">nānayissasi brāhmaṇa;</div> </td> </tr> <tr> <td> <div class="G">Evaṃ brāhmaṇa jānāhi,</div> </td> </tr> <tr> <td> <div class="G">na te vacchāmahaṃ ghare;</div> </td> </tr> <tr> <td> <div class="G">Amanāpaṃ te karissāmi,</div> </td> </tr> <tr> <td> <div class="G">taṃ te dukkhaṃ bhavissati.</div> </td> </tr> </table> </div>
</div>
<div class="q" id="p_23J_3290"> <div class="divNumber">1940.</div> <div class="p"> <table class="singleColumn"> <tr> <td> <div class="pN">3290</div> <div class="G">Nakkhatte utupubbesu,</div> </td> </tr> <tr> <td> <div class="G">yadā maṃ dakkhisilaṅkataṃ;</div> </td> </tr> <tr> <td> <div class="G">Aññehi saddhiṃ ramamānaṃ,</div> </td> </tr> <tr> <td> <div class="G">taṃ te dukkhaṃ bhavissati.</div> </td> </tr> </table> </div>
</div>
<div class="q" id="p_23J_3291"> <div class="divNumber">1941.</div> <div class="p"> <table class="singleColumn"> <tr> <td> <div class="pN">3291</div> <div class="G">Adassanena mayhaṃ te,</div> </td> </tr> <tr> <td> <div class="G">jiṇṇassa paridevato;</div> </td> </tr> <tr> <td> <div class="G">Bhiyyo vaṅkā ca palitā,</div> </td> </tr> <tr> <td> <div class="G">bahū hessanti brāhmaṇa”.</div> </td> </tr> </table> </div>
</div>
<div class="q" id="p_23J_3292"> <div class="divNumber">1942.</div> <div class="p"> <table class="singleColumn"> <tr> <td> <div class="pN">3292</div> <div class="G">Tato so brāhmaṇo bhīto,</div> </td> </tr> <tr> <td> <div class="G">brāhmaṇiyā vasānugo;</div> </td> </tr> <tr> <td> <div class="G">Aṭṭito kāmarāgena,</div> </td> </tr> <tr> <td> <div class="G">brāhmaṇiṃ etadabravi.</div> </td> </tr> </table> </div>
</div>
<div class="q" id="p_23J_3293"> <div class="divNumber">1943.</div> <div class="p"> <table class="singleColumn"> <tr> <td> <div class="pN">3293</div> <div class="G">“Pātheyyaṃ me karohi tvaṃ,</div> </td> </tr> <tr> <td> <div class="G">Saṅkulyā saguḷāni ca;</div> </td> </tr> <tr> <td> <div class="G">Madhupiṇḍikā ca sukatāyo,</div> </td> </tr> <tr> <td> <div class="G">Sattubhattañca brāhmaṇi.</div> </td> </tr> </table> </div>
</div>
<div class="q" id="p_23J_3294"> <div class="divNumber">1944.</div> <div class="p"> <table class="singleColumn"> <tr> <td> <div class="pN">3294</div> <div class="G">Ānayissaṃ methunake,</div> </td> </tr> <tr> <td> <div class="G">ubho dāsakumārake;</div> </td> </tr> <tr> <td> <div class="G">Te taṃ paricarissanti,</div> </td> </tr> <tr> <td> <div class="G">rattindivamatanditā”.</div> </td> </tr> </table> </div>
</div>
<div class="q" id="p_23J_3295"> <div class="divNumber">1945.</div> <div class="p"> <table class="singleColumn"> <tr> <td> <div class="pN">3295</div> <div class="G">Idaṃ vatvā brahmabandhu,</div> </td> </tr> <tr> <td> <div class="G">paṭimuñci upāhanā;</div> </td> </tr> <tr> <td> <div class="G">Tato so mantayitvāna,</div> </td> </tr> <tr> <td> <div class="G">bhariyaṃ katvā padakkhiṇaṃ.</div> </td> </tr> </table> </div>
</div>
<div class="q" id="p_23J_3296"> <div class="divNumber">1946.</div> <div class="p"> <table class="singleColumn"> <tr> <td> <div class="pN">3296</div> <div class="G">Pakkāmi so ruṇṇamukho,</div> </td> </tr> <tr> <td> <div class="G">brāhmaṇo sahitabbato;</div> </td> </tr> <tr> <td> <div class="G">Sivīnaṃ nagaraṃ phītaṃ,</div> </td> </tr> <tr> <td> <div class="G">dāsapariyesanaṃ caraṃ.</div> </td> </tr> </table> </div>
</div>
<div class="q" id="p_23J_3297"> <div class="divNumber">1947.</div> <div class="p"> <table class="singleColumn"> <tr> <td> <div class="pN">3297</div> <div class="G">So tattha gantvā avaca,</div> </td> </tr> <tr> <td> <div class="G">ye tatthāsuṃ samāgatā;</div> </td> </tr> <tr> <td> <div class="G">“Kuhiṃ vessantaro rājā,</div> </td> </tr> <tr> <td> <div class="G">kattha passemu khattiyaṃ”.</div> </td> </tr> </table> </div>
</div>
<div class="q" id="p_23J_3298"> <div class="divNumber">1948.</div> <div class="p"> <table class="singleColumn"> <tr> <td> <div class="pN">3298</div> <div class="G">Te janā taṃ avaciṃsu,</div> </td> </tr> <tr> <td> <div class="G">ye tatthāsuṃ samāgatā;</div> </td> </tr> <tr> <td> <div class="G">“Tumhehi brahme pakato,</div> </td> </tr> <tr> <td> <div class="G">atidānena khattiyo;</div> </td> </tr> <tr> <td> <div class="G">Pabbājito sakā raṭṭhā,</div> </td> </tr> <tr> <td> <div class="G">vaṅke vasati pabbate.</div> </td> </tr> </table> </div>
</div>
<div class="q" id="p_23J_3299"> <div class="divNumber">1949.</div> <div class="p"> <table class="singleColumn"> <tr> <td> <div class="pN">3299</div> <div class="G">Tumhehi brahme pakato,</div> </td> </tr> <tr> <td> <div class="G">atidānena khattiyo;</div> </td> </tr> <tr> <td> <div class="G">Ādāya puttadārañca,</div> </td> </tr> <tr> <td> <div class="G">vaṅke vasati pabbate”.</div> </td> </tr> </table> </div>
</div>
<div class="q" id="p_23J_3300"> <div class="divNumber">1950.</div> <div class="p"> <table class="singleColumn"> <tr> <td> <div class="pN">3300</div> <div class="G">So codito brāhmaṇiyā,</div> </td> </tr> <tr> <td> <div class="G">brāhmaṇo kāmagiddhimā;</div> </td> </tr> <tr> <td> <div class="G">Aghaṃ taṃ paṭisevittha,</div> </td> </tr> <tr> <td> <div class="G">vane vāḷamigākiṇṇe;</div> </td> </tr> <tr> <td> <div class="G">Khaggadīpinisevite.</div> </td> </tr> </table> </div>
</div>
<div class="q" id="p_23J_3301"> <div class="divNumber">1951.</div> <div class="p"> <table class="singleColumn"> <tr> <td> <div class="pN">3301</div> <div class="G">Ādāya beḷuvaṃ daṇḍaṃ,</div> </td> </tr> <tr> <td> <div class="G">aggihuttaṃ kamaṇḍaluṃ;</div> </td> </tr> <tr> <td> <div class="G">So pāvisi brahāraññaṃ,</div> </td> </tr> <tr> <td> <div class="G">yattha assosi kāmadaṃ.</div> </td> </tr> </table> </div>
</div>
<div class="q" id="p_23J_3302"> <div class="divNumber">1952.</div> <div class="p"> <table class="singleColumn"> <tr> <td> <div class="pN">3302</div> <div class="G">Taṃ paviṭṭhaṃ brahāraññaṃ,</div> </td> </tr> <tr> <td> <div class="G">kokā naṃ parivārayuṃ;</div> </td> </tr> <tr> <td> <div class="G">Vikkandi so vippanaṭṭho,</div> </td> </tr> <tr> <td> <div class="G">dūre panthā apakkami.</div> </td> </tr> </table> </div>
</div>
<div class="q" id="p_23J_3303"> <div class="divNumber">1953.</div> <div class="p"> <table class="singleColumn"> <tr> <td> <div class="pN">3303</div> <div class="G">Tato so brāhmaṇo gantvā,</div> </td> </tr> <tr> <td> <div class="G">bhogaluddho asaññato;</div> </td> </tr> <tr> <td> <div class="G">Vaṅkassorohaṇe naṭṭhe,</div> </td> </tr> <tr> <td> <div class="G">imā gāthā abhāsatha.</div> </td> </tr> </table> </div>
</div>
<div class="q" id="p_23J_3304"> <div class="divNumber">1954.</div> <div class="p"> <table class="singleColumn"> <tr> <td> <div class="pN">3304</div> <div class="G">“Ko rājaputtaṃ nisabhaṃ,</div> </td> </tr> <tr> <td> <div class="G">jayantamaparājitaṃ;</div> </td> </tr> <tr> <td> <div class="G">Bhaye khemassa dātāraṃ,</div> </td> </tr> <tr> <td> <div class="G">ko me vessantaraṃ vidū.</div> </td> </tr> </table> </div>
</div>
<div class="q" id="p_23J_3305"> <div class="divNumber">1955.</div> <div class="p"> <table class="singleColumn"> <tr> <td> <div class="pN">3305</div> <div class="G">Yo yācataṃ patiṭṭhāsi,</div> </td> </tr> <tr> <td> <div class="G">bhūtānaṃ dharaṇīriva;</div> </td> </tr> <tr> <td> <div class="G">Dharaṇūpamaṃ mahārājaṃ,</div> </td> </tr> <tr> <td> <div class="G">ko me vessantaraṃ vidū.</div> </td> </tr> </table> </div>
</div>
<div class="q" id="p_23J_3306"> <div class="divNumber">1956.</div> <div class="p"> <table class="singleColumn"> <tr> <td> <div class="pN">3306</div> <div class="G">Yo yācataṃ gatī āsi,</div> </td> </tr> <tr> <td> <div class="G">savantīnaṃva sāgaro;</div> </td> </tr> <tr> <td> <div class="G">Sāgarūpamaṃ mahārājaṃ,</div> </td> </tr> <tr> <td> <div class="G">ko me vessantaraṃ vidū.</div> </td> </tr> </table> </div>
</div>
<div class="q" id="p_23J_3307"> <div class="divNumber">1957.</div> <div class="p"> <table class="singleColumn"> <tr> <td> <div class="pN">3307</div> <div class="G">Kalyāṇatitthaṃ sucimaṃ,</div> </td> </tr> <tr> <td> <div class="G">sītūdakaṃ manoramaṃ;</div> </td> </tr> <tr> <td> <div class="G">Puṇḍarīkehi sañchannaṃ,</div> </td> </tr> <tr> <td> <div class="G">yuttaṃ kiñjakkhareṇunā;</div> </td> </tr> <tr> <td> <div class="G">Rahadūpamaṃ mahārājaṃ,</div> </td> </tr> <tr> <td> <div class="G">ko me vessantaraṃ vidū.</div> </td> </tr> </table> </div>
</div>
<div class="q" id="p_23J_3308"> <div class="divNumber">1958.</div> <div class="p"> <table class="singleColumn"> <tr> <td> <div class="pN">3308</div> <div class="G">Assatthaṃva pathe jātaṃ,</div> </td> </tr> <tr> <td> <div class="G">sītacchāyaṃ manoramaṃ;</div> </td> </tr> <tr> <td> <div class="G">Santānaṃ visametāraṃ,</div> </td> </tr> <tr> <td> <div class="G">kilantānaṃ paṭiggahaṃ;</div> </td> </tr> <tr> <td> <div class="G">Tathūpamaṃ mahārājaṃ,</div> </td> </tr> <tr> <td> <div class="G">ko me vessantaraṃ vidū.</div> </td> </tr> </table> </div>
</div>
<div class="q" id="p_23J_3309"> <div class="divNumber">1959.</div> <div class="p"> <table class="singleColumn"> <tr> <td> <div class="pN">3309</div> <div class="G">Nigrodhaṃva pathe jātaṃ,</div> </td> </tr> <tr> <td> <div class="G">sītacchāyaṃ manoramaṃ;</div> </td> </tr> <tr> <td> <div class="G">Santānaṃ visametāraṃ,</div> </td> </tr> <tr> <td> <div class="G">kilantānaṃ paṭiggahaṃ;</div> </td> </tr> <tr> <td> <div class="G">Tathūpamaṃ mahārājaṃ,</div> </td> </tr> <tr> <td> <div class="G">ko me vessantaraṃ vidū.</div> </td> </tr> </table> </div>
</div>
<div class="q" id="p_23J_3310"> <div class="divNumber">1960.</div> <div class="p"> <table class="singleColumn"> <tr> <td> <div class="pN">3310</div> <div class="G">Ambaṃ iva pathe jātaṃ,</div> </td> </tr> <tr> <td> <div class="G">sītacchāyaṃ manoramaṃ;</div> </td> </tr> <tr> <td> <div class="G">Santānaṃ visametāraṃ,</div> </td> </tr> <tr> <td> <div class="G">kilantānaṃ paṭiggahaṃ;</div> </td> </tr> <tr> <td> <div class="G">Tathūpamaṃ mahārājaṃ,</div> </td> </tr> <tr> <td> <div class="G">ko me vessantaraṃ vidū.</div> </td> </tr> </table> </div>
</div>
<div class="q" id="p_23J_3311"> <div class="divNumber">1961.</div> <div class="p"> <table class="singleColumn"> <tr> <td> <div class="pN">3311</div> <div class="G">Sālaṃ iva pathe jātaṃ,</div> </td> </tr> <tr> <td> <div class="G">sītacchāyaṃ manoramaṃ;</div> </td> </tr> <tr> <td> <div class="G">Santānaṃ visametāraṃ,</div> </td> </tr> <tr> <td> <div class="G">kilantānaṃ paṭiggahaṃ;</div> </td> </tr> <tr> <td> <div class="G">Tathūpamaṃ mahārājaṃ,</div> </td> </tr> <tr> <td> <div class="G">ko me vessantaraṃ vidū.</div> </td> </tr> </table> </div>
</div>
<div class="q" id="p_23J_3312"> <div class="divNumber">1962.</div> <div class="p"> <table class="singleColumn"> <tr> <td> <div class="pN">3312</div> <div class="G">Dumaṃ iva pathe jātaṃ,</div> </td> </tr> <tr> <td> <div class="G">sītacchāyaṃ manoramaṃ;</div> </td> </tr> <tr> <td> <div class="G">Santānaṃ visametāraṃ,</div> </td> </tr> <tr> <td> <div class="G">kilantānaṃ paṭiggahaṃ;</div> </td> </tr> <tr> <td> <div class="G">Tathūpamaṃ mahārājaṃ,</div> </td> </tr> <tr> <td> <div class="G">ko me vessantaraṃ vidū.</div> </td> </tr> </table> </div>
</div>
<div class="q" id="p_23J_3313"> <div class="divNumber">1963.</div> <div class="p"> <table class="singleColumn"> <tr> <td> <div class="pN">3313</div> <div class="G">Evañca me vilapato,</div> </td> </tr> <tr> <td> <div class="G">paviṭṭhassa brahāvane;</div> </td> </tr> <tr> <td> <div class="G">Ahaṃ jānanti yo vajjā,</div> </td> </tr> <tr> <td> <div class="G">nandiṃ so janaye mama.</div> </td> </tr> </table> </div>
</div>
<div class="q" id="p_23J_3314"> <div class="divNumber">1964.</div> <div class="p"> <table class="singleColumn"> <tr> <td> <div class="pN">3314</div> <div class="G">Evañca me vilapato,</div> </td> </tr> <tr> <td> <div class="G">paviṭṭhassa brahāvane;</div> </td> </tr> <tr> <td> <div class="G">Ahaṃ jānanti yo vajjā,</div> </td> </tr> <tr> <td> <div class="G">tāya so ekavācāya;</div> </td> </tr> <tr> <td> <div class="G">Pasave puññaṃ anappakaṃ”.</div> </td> </tr> </table> </div>
</div>
<div class="q" id="p_23J_3315"> <div class="divNumber">1965.</div> <div class="p"> <table class="singleColumn"> <tr> <td> <div class="pN">3315</div> <div class="G">Tassa ceto paṭissosi,</div> </td> </tr> <tr> <td> <div class="G">araññe luddako caraṃ;</div> </td> </tr> <tr> <td> <div class="G">“Tumhehi brahme pakato,</div> </td> </tr> <tr> <td> <div class="G">atidānena khattiyo;</div> </td> </tr> <tr> <td> <div class="G">Pabbājito sakā raṭṭhā,</div> </td> </tr> <tr> <td> <div class="G">vaṅke vasati pabbate.</div> </td> </tr> </table> </div>
</div>
<div class="q" id="p_23J_3316"> <div class="divNumber">1966.</div> <div class="p"> <table class="singleColumn"> <tr> <td> <div class="pN">3316</div> <div class="G">Tumhehi brahme pakato,</div> </td> </tr> <tr> <td> <div class="G">atidānena khattiyo;</div> </td> </tr> <tr> <td> <div class="G">Ādāya puttadārañca,</div> </td> </tr> <tr> <td> <div class="G">vaṅke vasati pabbate.</div> </td> </tr> </table> </div>
</div>
<div class="q" id="p_23J_3317"> <div class="divNumber">1967.</div> <div class="p"> <table class="singleColumn"> <tr> <td> <div class="pN">3317</div> <div class="G">Akiccakārī dummedho,</div> </td> </tr> <tr> <td> <div class="G">raṭṭhā pavanamāgato;</div> </td> </tr> <tr> <td> <div class="G">Rājaputtaṃ gavesanto,</div> </td> </tr> <tr> <td> <div class="G">bako macchamivodake.</div> </td> </tr> </table> </div>
</div>
<div class="q" id="p_23J_3318"> <div class="divNumber">1968.</div> <div class="p"> <table class="singleColumn"> <tr> <td> <div class="pN">3318</div> <div class="G">Tassa tyāhaṃ na dassāmi,</div> </td> </tr> <tr> <td> <div class="G">jīvitaṃ idha brāhmaṇa;</div> </td> </tr> <tr> <td> <div class="G">Ayañhi te mayā nunno,</div> </td> </tr> <tr> <td> <div class="G">saro pissati lohitaṃ.</div> </td> </tr> </table> </div>
</div>
<div class="q" id="p_23J_3319"> <div class="divNumber">1969.</div> <div class="p"> <table class="singleColumn"> <tr> <td> <div class="pN">3319</div> <div class="G">Siro te vajjhayitvāna,</div> </td> </tr> <tr> <td> <div class="G">hadayaṃ chetvā sabandhanaṃ;</div> </td> </tr> <tr> <td> <div class="G">Panthasakuṇaṃ yajissāmi,</div> </td> </tr> <tr> <td> <div class="G">tuyhaṃ maṃsena brāhmaṇa.</div> </td> </tr> </table> </div>
</div>
<div class="q" id="p_23J_3320"> <div class="divNumber">1970.</div> <div class="p"> <table class="singleColumn"> <tr> <td> <div class="pN">3320</div> <div class="G">Tuyhaṃ maṃsena medena,</div> </td> </tr> <tr> <td> <div class="G">matthakena ca brāhmaṇa;</div> </td> </tr> <tr> <td> <div class="G">Āhutiṃ paggahessāmi,</div> </td> </tr> <tr> <td> <div class="G">chetvāna hadayaṃ tava.</div> </td> </tr> </table> </div>
</div>
<div class="q" id="p_23J_3321"> <div class="divNumber">1971.</div> <div class="p"> <table class="singleColumn"> <tr> <td> <div class="pN">3321</div> <div class="G">Taṃ me suyiṭṭhaṃ suhutaṃ,</div> </td> </tr> <tr> <td> <div class="G">tuyhaṃ maṃsena brāhmaṇa;</div> </td> </tr> <tr> <td> <div class="G">Na ca tvaṃ rājaputtassa,</div> </td> </tr> <tr> <td> <div class="G">bhariyaṃ putte ca nessasi”.</div> </td> </tr> </table> </div>
</div>
<div class="q" id="p_23J_3322"> <div class="divNumber">1972.</div> <div class="p"> <table class="singleColumn"> <tr> <td> <div class="pN">3322</div> <div class="G">“Avajjho brāhmaṇo dūto,</div> </td> </tr> <tr> <td> <div class="G">cetaputta suṇohi me;</div> </td> </tr> <tr> <td> <div class="G">Tasmā hi dūtaṃ na hanti,</div> </td> </tr> <tr> <td> <div class="G">esa dhammo sanantano.</div> </td> </tr> </table> </div>
</div>
<div class="q" id="p_23J_3323"> <div class="divNumber">1973.</div> <div class="p"> <table class="singleColumn"> <tr> <td> <div class="pN">3323</div> <div class="G">Nijjhattā sivayo sabbe,</div> </td> </tr> <tr> <td> <div class="G">pitā naṃ daṭṭhumicchati;</div> </td> </tr> <tr> <td> <div class="G">Mātā ca dubbalā tassa,</div> </td> </tr> <tr> <td> <div class="G">acirā cakkhūni jīyare.</div> </td> </tr> </table> </div>
</div>
<div class="q" id="p_23J_3324"> <div class="divNumber">1974.</div> <div class="p"> <table class="singleColumn"> <tr> <td> <div class="pN">3324</div> <div class="G">Tesāhaṃ pahito dūto,</div> </td> </tr> <tr> <td> <div class="G">cetaputta suṇohi me;</div> </td> </tr> <tr> <td> <div class="G">Rājaputtaṃ nayissāmi,</div> </td> </tr> <tr> <td> <div class="G">yadi jānāsi saṃsa me”.</div> </td> </tr> </table> </div>
</div>
<div class="q" id="p_23J_3325"> <div class="divNumber">1975.</div> <div class="p"> <table class="singleColumn"> <tr> <td> <div class="pN">3325</div> <div class="G">“Piyassa me piyo dūto,</div> </td> </tr> <tr> <td> <div class="G">puṇṇapattaṃ dadāmi te;</div> </td> </tr> <tr> <td> <div class="G">Imañca madhuno tumbaṃ,</div> </td> </tr> <tr> <td> <div class="G">migasatthiñca brāhmaṇa;</div> </td> </tr> <tr> <td> <div class="G">Tañca te desamakkhissaṃ,</div> </td> </tr> <tr> <td> <div class="G">yattha sammati kāmado”.</div> </td> </tr> </table> </div>
</div>
<div class="CENTER" id="p_23J_3326">
<span class="pN">3326</span>Jūjakapabbaṃ nāma.</div>
</div>
