<div>
<div class="b">
<a href="/">Home</a> » <a href="/tipitaka/34Y6">34Y6 Saṅkhārayamakapāḷi</a> » <a href="/tipitaka/34Y6/2">2 Pavattivāra</a> » <a href="/tipitaka/34Y6/2/2.2">2.2 Nirodhavāra</a> » <a href="/tipitaka/34Y6/2/2.2/2.2.6">2.2.6 Atītānāgatavāra</a>
</div>
<div class="i">2.2.6.6 Paccanīkapuggalokāsa</div>
<div class="h">Pavattivāra</div>
<div class="h">Nirodhavāra</div>
<div class="h">Atītānāgatavāra</div>
<div class="h">Paccanīkapuggalokāsa</div>
<div class="q" id="p_34Y6_549"> <div class="divNumber">126.</div> <div class="p">
<span class="pN">549</span>»  Yassa yattha kāyasaṅkhāro na nirujjhittha tassa tattha vacīsaṅkhāro na nirujjhissatīti? </div>
</div>
<div class="q" id="p_34Y6_550"> <div class="p">
<span class="pN">550</span>Rūpāvacarānaṃ arūpāvacarānaṃ tesaṃ tattha kāyasaṅkhāro na nirujjhittha, no ca tesaṃ tattha vacīsaṅkhāro na nirujjhissati. Rūpāvacare arūpāvacare savitakkasavicārapacchimacittassa bhaṅgakkhaṇe avitakkaavicārapacchimacittasamaṅgīnaṃ yassa cittassa anantarā avitakkaavicāraṃ pacchimacittaṃ uppajjissati catutthajjhānaṃ samāpannānaṃ asaññasattānaṃ tesaṃ tattha kāyasaṅkhāro ca na nirujjhittha vacīsaṅkhāro ca na nirujjhissati. </div>
</div>
<div class="q" id="p_34Y6_551"> <div class="p">
<span class="pN">551</span>«  Yassa vā pana yattha vacīsaṅkhāro na nirujjhissati tassa tattha kāyasaṅkhāro na nirujjhitthāti? </div>
</div>
<div class="q" id="p_34Y6_552"> <div class="p">
<span class="pN">552</span>Kāmāvacare pacchimacittassa bhaṅgakkhaṇe dutiyajjhānaṃ tatiyajjhānaṃ samāpannānaṃ tesaṃ tattha vacīsaṅkhāro na nirujjhissati, no ca tesaṃ tattha kāyasaṅkhāro na nirujjhittha. Rūpāvacare arūpāvacare savitakkasavicārapacchimacittassa bhaṅgakkhaṇe avitakkaavicārapacchimacittasamaṅgīnaṃ yassa cittassa anantarā avitakkaavicāraṃ pacchimacittaṃ uppajjissati catutthajjhānaṃ samāpannānaṃ asaññasattānaṃ tesaṃ tattha vacīsaṅkhāro ca na nirujjhissati kāyasaṅkhāro ca na nirujjhittha. </div>
</div>
<div class="q" id="p_34Y6_553"> <div class="p">
<span class="pN">553</span>»  Yassa yattha kāyasaṅkhāro na nirujjhittha tassa tattha cittasaṅkhāro na nirujjhissatīti? </div>
</div>
<div class="q" id="p_34Y6_554"> <div class="p">
<span class="pN">554</span>Catutthajjhānaṃ samāpannānaṃ rūpāvacarānaṃ arūpāvacarānaṃ tesaṃ tattha kāyasaṅkhāro na nirujjhittha, no ca tesaṃ tattha cittasaṅkhāro na nirujjhissati. Rūpāvacare arūpāvacare pacchimacittassa bhaṅgakkhaṇe asaññasattānaṃ tesaṃ tattha kāyasaṅkhāro ca na nirujjhittha cittasaṅkhāro ca na nirujjhissati. </div>
</div>
<div class="q" id="p_34Y6_555"> <div class="p">
<span class="pN">555</span>«  Yassa vā pana yattha cittasaṅkhāro na nirujjhissati tassa tattha kāyasaṅkhāro na nirujjhitthāti? </div>
</div>
<div class="q" id="p_34Y6_556"> <div class="p">
<span class="pN">556</span>Kāmāvacare pacchimacittassa bhaṅgakkhaṇe tesaṃ tattha cittasaṅkhāro na nirujjhissati, no ca tesaṃ tattha kāyasaṅkhāro na nirujjhittha. Rūpāvacare arūpāvacare pacchimacittassa bhaṅgakkhaṇe asaññasattānaṃ tesaṃ tattha cittasaṅkhāro ca na nirujjhissati kāyasaṅkhāro ca na nirujjhittha. </div>
</div>
<div class="q" id="p_34Y6_557"> <div class="divNumber">127.</div> <div class="p">
<span class="pN">557</span>»  Yassa yattha vacīsaṅkhāro na nirujjhittha tassa tattha cittasaṅkhāro na nirujjhissatīti? </div>
</div>
<div class="q" id="p_34Y6_558"> <div class="p">
<span class="pN">558</span>Avitakkaavicārabhūmiyaṃ tesaṃ tattha vacīsaṅkhāro na nirujjhittha, no ca tesaṃ tattha cittasaṅkhāro na nirujjhissati. Avitakkaavicārabhūmiyaṃ pacchimacittassa bhaṅgakkhaṇe asaññasattānaṃ tesaṃ tattha vacīsaṅkhāro ca na nirujjhittha cittasaṅkhāro ca na nirujjhissati. </div>
</div>
<div class="q" id="p_34Y6_559"> <div class="p">
<span class="pN">559</span>«  Yassa vā pana yattha cittasaṅkhāro na nirujjhissati tassa tattha vacīsaṅkhāro na nirujjhitthāti? </div>
</div>
<div class="q" id="p_34Y6_560"> <div class="p">
<span class="pN">560</span>Savitakkasavicārabhūmiyaṃ pacchimacittassa bhaṅgakkhaṇe tesaṃ tattha cittasaṅkhāro na nirujjhissati, no ca tesaṃ tattha vacīsaṅkhāro na nirujjhittha. Avitakkaavicārabhūmiyaṃ pacchimacittassa bhaṅgakkhaṇe asaññasattānaṃ tesaṃ tattha cittasaṅkhāro ca na nirujjhissati vacīsaṅkhāro ca na nirujjhittha. </div>
</div>
<div class="CENTER" id="p_34Y6_561">
<span class="pN">561</span>Nirodhavāro.</div>
</div>
