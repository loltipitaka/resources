<div>
<div class="b">
<a href="/">Home</a> » <a href="/tipitaka/2V">2V Pācittiyapāḷi</a> » <a href="/tipitaka/2V/1">1 Mahāvibhaṅga</a> » <a href="/tipitaka/2V/1/1.5">1.5 Pācittiyakaṇḍa</a> » <a href="/tipitaka/2V/1/1.5/1.5.6">1.5.6 Surāpānavagga</a>
</div>
<div class="i">1.5.6.5 Bhiṃsāpanasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Surāpānavagga
</div>
<div class="h">
Bhiṃsāpanasikkhāpada
</div>
<div class="q" id="p_2V_1057">
<div class="divNumber">
345.
</div>
<div class="p">
<span class="pN">1057</span>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū sattarasavaggiye bhikkhū bhiṃsāpenti. Te bhiṃsāpīyamānā rodanti. Bhikkhū evamāhaṃsu—  “kissa tumhe, āvuso, rodathā”ti? “Ime, āvuso, chabbaggiyā bhikkhū amhe bhiṃsāpentī”ti.
</div>
</div>
<div class="q" id="p_2V_1058">
<div class="p">
<span class="pN">1058</span>Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū bhikkhuṃ bhiṃsāpessantī”ti…pe…  “saccaṃ kira tumhe, bhikkhave, bhikkhuṃ bhiṃsāpethā”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, bhikkhuṃ bhiṃsāpessatha. Netaṃ, moghapurisā, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— 
</div>
</div>
<div class="q" id="p_2V_1059">
<div class="divNumber">
346.
</div>
<div class="p">
<span class="pN">1059</span><span class="bold">“Yo pana bhikkhu bhikkhuṃ bhiṃsāpeyya, pācittiyan”</span>ti. (<span class="italic">55</span>:<span class="bold">104</span>)
</div>
</div>
<div class="q" id="p_2V_1060">
<div class="divNumber">
347.
</div>
<div class="p">
<span class="pN">1060</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṃ imasmiṃ atthe adhippeto bhikkhūti.
</div>
</div>
<div class="q" id="p_2V_1061">
<div class="p">
<span class="pN">1061</span><span class="bold">Bhikkhun</span>ti aññaṃ bhikkhuṃ.
</div>
</div>
<div class="q" id="p_2V_1062">
<div class="p">
<span class="pN">1062</span><span class="bold">Bhiṃsāpeyyā</span>ti upasampanno upasampannaṃ bhiṃsāpetukāmo rūpaṃ vā saddaṃ vā gandhaṃ vā rasaṃ vā phoṭṭhabbaṃ vā upasaṃharati. Bhāyeyya vā so na vā bhāyeyya, āpatti pācittiyassa. Corakantāraṃ vā vāḷakantāraṃ vā pisācakantāraṃ vā ācikkhati. Bhāyeyya vā so na vā bhāyeyya, āpatti pācittiyassa.
</div>
</div>
<div class="q" id="p_2V_1063">
<div class="divNumber">
348.
</div>
<div class="p">
<span class="pN">1063</span>Upasampanne upasampannasaññī bhiṃsāpeti, āpatti pācittiyassa. Upasampanne vematiko bhiṃsāpeti, āpatti pācittiyassa. Upasampanne anupasampannasaññī bhiṃsāpeti, āpatti pācittiyassa.
</div>
</div>
<div class="q" id="p_2V_1064">
<div class="p">
<span class="pN">1064</span>Anupasampannaṃ bhiṃsāpetukāmo rūpaṃ vā saddaṃ vā gandhaṃ vā rasaṃ vā phoṭṭhabbaṃ vā upasaṃharati. Bhāyeyya vā so na vā bhāyeyya, āpatti dukkaṭassa. Corakantāraṃ vā vāḷakantāraṃ vā pisācakantāraṃ vā ācikkhati. Bhāyeyya vā so na vā bhāyeyya, āpatti dukkaṭassa. Anupasampanne upasampannasaññī, āpatti dukkaṭassa. Anupasampanne vematiko, āpatti dukkaṭassa. Anupasampanne anupasampannasaññī, āpatti dukkaṭassa.
</div>
</div>
<div class="q" id="p_2V_1065">
<div class="divNumber">
349.
</div>
<div class="p">
<span class="pN">1065</span>Anāpatti—  na bhiṃsāpetukāmo rūpaṃ vā saddaṃ vā gandhaṃ vā rasaṃ vā phoṭṭhabbaṃ vā upasaṃharati, corakantāraṃ vā vāḷakantāraṃ vā pisācakantāraṃ vā ācikkhati, ummattakassa, ādikammikassāti.
</div>
</div>
<div class="CENTER" id="p_2V_1066">
<span class="pN">1066</span>Bhiṃsāpanasikkhāpadaṃ niṭṭhitaṃ pañcamaṃ.
</div>
</div>
