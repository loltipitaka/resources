<div>
<div class="b">
<a href="/">Home</a> » <a href="/tipitaka/5V">5V Parivārapāḷi</a> » <a href="/tipitaka/5V/2">2 Bhikkhunivibhaṅga</a> » <a href="/tipitaka/5V/2/2.1">2.1 Paṭhamabhāga</a> » <a href="/tipitaka/5V/2/2.1/2.1.2">2.1.2 Katāpattivāra</a> » <a href="/tipitaka/5V/2/2.1/2.1.2/2.1.2.4">2.1.2.4 Pācittiyakaṇḍa</a>
</div>
<div class="i">2.1.2.4.3 Nahānavagga</div>
<div class="h">Bhikkhunivibhaṅga</div>
<div class="h">Paṭhamabhāga</div>
<div class="h">Katāpattivāra</div>
<div class="h">Pācittiyakaṇḍa</div>
<div class="h">Nahānavagga</div>
<div class="q" id="p_5V_899"> <div class="divNumber">233.</div> <div class="p">
<span class="pN">899</span>Naggā nahāyantī dve āpattiyo āpajjati. Nahāyati, payoge dukkaṭaṃ; nahānapariyosāne āpatti pācittiyassa. (1) </div>
</div>
<div class="q" id="p_5V_900"> <div class="p">
<span class="pN">900</span>Pamāṇātikkantaṃ udakasāṭikaṃ kārāpentī dve āpattiyo āpajjati. Kārāpeti, payoge dukkaṭaṃ; kārāpite, āpatti pācittiyassa. (2) </div>
</div>
<div class="q" id="p_5V_901"> <div class="p">
<span class="pN">901</span>Bhikkhuniyā cīvaraṃ visibbetvā vā visibbāpetvā vā neva sibbentī na sibbāpanāya ussukkaṃ karontī ekaṃ āpattiṃ āpajjati. Pācittiyaṃ. (3) </div>
</div>
<div class="q" id="p_5V_902"> <div class="p">
<span class="pN">902</span>Pañcāhikaṃ saṅghāṭicāraṃ atikkāmentī ekaṃ āpattiṃ āpajjati. Pācittiyaṃ. (4) </div>
</div>
<div class="q" id="p_5V_903"> <div class="p">
<span class="pN">903</span>Cīvarasaṅkamanīyaṃ dhārentī dve āpattiyo āpajjati. Dhāreti, payoge dukkaṭaṃ; dhārite, āpatti pācittiyassa. (5) </div>
</div>
<div class="q" id="p_5V_904"> <div class="p">
<span class="pN">904</span>Gaṇassa cīvaralābhaṃ antarāyaṃ karontī dve āpattiyo āpajjati. Karoti, payoge dukkaṭaṃ; kate, āpatti pācittiyassa. (6) </div>
</div>
<div class="q" id="p_5V_905"> <div class="p">
<span class="pN">905</span>Dhammikaṃ cīvaravibhaṅgaṃ paṭibāhantī dve āpattiyo āpajjati. Paṭibāhati, payoge dukkaṭaṃ; paṭibāhite, āpatti pācittiyassa. (7) </div>
</div>
<div class="q" id="p_5V_906"> <div class="p">
<span class="pN">906</span>Agārikassa vā paribbājakassa vā paribbājikāya vā samaṇacīvaraṃ dentī dve āpattiyo āpajjati. Deti, payoge dukkaṭaṃ; dinne, āpatti pācittiyassa. (8) </div>
</div>
<div class="q" id="p_5V_907"> <div class="p">
<span class="pN">907</span>Dubbalacīvarapaccāsāya cīvarakālasamayaṃ atikkāmentī dve āpattiyo āpajjati. Atikkāmeti, payoge dukkaṭaṃ; atikkāmite, āpatti pācittiyassa. (9) </div>
</div>
<div class="q" id="p_5V_908"> <div class="p">
<span class="pN">908</span>Dhammikaṃ kathinuddhāraṃ paṭibāhantī dve āpattiyo āpajjati. Paṭibāhati, payoge dukkaṭaṃ; paṭibāhite, āpatti pācittiyassa. (10) </div>
</div>
<div class="CENTER" id="p_5V_909">
<span class="pN">909</span>Nahānavaggo tatiyo.</div>
</div>
