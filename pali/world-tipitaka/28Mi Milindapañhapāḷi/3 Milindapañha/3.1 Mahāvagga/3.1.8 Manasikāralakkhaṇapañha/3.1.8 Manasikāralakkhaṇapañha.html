<div>
<div class="b">
<a href="/">Home</a> » <a href="/tipitaka/28Mi">28Mi Milindapañhapāḷi</a> » <a href="/tipitaka/28Mi/3">3 Milindapañha</a> » <a href="/tipitaka/28Mi/3/3.1">3.1 Mahāvagga</a>
</div>
<div class="i">3.1.8 Manasikāralakkhaṇapañha</div>
<div class="h">Milindapañha</div>
<div class="h">Mahāvagga</div>
<div class="h">Manasikāralakkhaṇapañha</div>
<div class="q" id="p_28Mi_128"> <div class="divNumber">31.</div> <div class="p">
<span class="pN">128</span>Rājā āha—  “kiṃlakkhaṇo, bhante nāgasena, manasikāro, kiṃlakkhaṇā paññā”ti? “Ūhanalakkhaṇo kho, mahārāja, manasikāro, chedanalakkhaṇā paññā”ti. </div>
</div>
<div class="q" id="p_28Mi_129"> <div class="p">
<span class="pN">129</span>“Kathaṃ ūhanalakkhaṇo manasikāro, kathaṃ chedanalakkhaṇā paññā? Opammaṃ karohī”ti. “Jānāsi tvaṃ, mahārāja, yavalāvake”ti. “Āma, bhante, jānāmī”ti. “Kathaṃ, mahārāja, yavalāvakā yavaṃ lunantī”ti? “Vāmena, bhante, hatthena yavakalāpaṃ gahetvā dakkhiṇena hatthena dāttaṃ gahetvā dāttena chindantī”ti. </div>
</div>
<div class="q" id="p_28Mi_130"> <div class="p">
<span class="pN">130</span>“Yathā, mahārāja, yavalāvako vāmena hatthena yavakalāpaṃ gahetvā dakkhiṇena hatthena dāttaṃ gahetvā yavaṃ chindati; evameva kho, mahārāja, yogāvacaro manasikārena mānasaṃ gahetvā paññāya kilese chindati, evaṃ kho, mahārāja, ūhanalakkhaṇo manasikāro, evaṃ chedanalakkhaṇā paññā”ti. </div>
</div>
<div class="q" id="p_28Mi_131"> <div class="p">
<span class="pN">131</span>“Kallosi, bhante nāgasenā”ti. </div>
</div>
<div class="CENTER" id="p_28Mi_132">
<span class="pN">132</span>Manasikāralakkhaṇapañho aṭṭhamo.</div>
</div>
