<div>
<div class="b">
<a href="/">Home</a> » <a href="/tipitaka/28Mi">28Mi Milindapañhapāḷi</a> » <a href="/tipitaka/28Mi/3">3 Milindapañha</a> » <a href="/tipitaka/28Mi/3/3.2">3.2 Addhānavagga</a>
</div>
<div class="i">3.2.7 Therapaṭisandahanāpaṭisandahanapañha</div>
<div class="h">Milindapañha</div>
<div class="h">Addhānavagga</div>
<div class="h">Therapaṭisandahanāpaṭisandahanapañha</div>
<div class="q" id="p_28Mi_215"> <div class="divNumber">46.</div> <div class="p">
<span class="pN">215</span>Rājā āha—  “bhante nāgasena, tvaṃ pana paṭisandahissasī”ti? “Alaṃ, mahārāja, kiṃ te tena pucchitena, nanu mayā paṭikacceva akkhātaṃ ‘sace, mahārāja, saupādāno bhavissāmi, paṭisandahissāmi, sace anupādāno bhavissāmi, na paṭisandahissāmī’”ti. </div>
</div>
<div class="q" id="p_28Mi_216"> <div class="p">
<span class="pN">216</span>“Opammaṃ karohī”ti. “Yathā, mahārāja, kocideva puriso rañño adhikāraṃ kareyya. Rājā tuṭṭho adhikāraṃ dadeyya, so tena adhikārena pañcahi kāmaguṇehi samappito samaṅgibhūto paricareyya, so ce janassa āroceyya ‘na me rājā kiñci paṭikarotī’ti. Kiṃ nu kho so, mahārāja, puriso yuttakārī bhaveyyā”ti? “Na hi, bhante”ti. “Evameva kho, mahārāja, kiṃ te tena pucchitena, nanu mayā paṭikacceva akkhātaṃ ‘sace saupādāno bhavissāmi, paṭisandahissāmi, sace anupādāno bhavissāmi, na paṭisandahissāmī’”ti. </div>
</div>
<div class="q" id="p_28Mi_217"> <div class="p">
<span class="pN">217</span>“Kallosi, bhante nāgasenā”ti. </div>
</div>
<div class="CENTER" id="p_28Mi_218">
<span class="pN">218</span>Therapaṭisandahanāpaṭisandahanapañho sattamo.</div>
</div>
