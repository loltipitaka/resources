<div>
<div class="b">
<a href="/">Home</a> » <a href="/tipitaka/28Mi">28Mi Milindapañhapāḷi</a> » <a href="/tipitaka/28Mi/7">7 Opammakathāpañha</a> » <a href="/tipitaka/28Mi/7/7.4">7.4 Upacikāvagga</a>
</div>
<div class="i">7.4.9 Varāhaṅgapañha</div>
<div class="h">Opammakathāpañha</div>
<div class="h">Upacikāvagga</div>
<div class="h">Varāhaṅgapañha</div>
<div class="q" id="p_28Mi_1873"> <div class="divNumber">263.</div> <div class="p">
<span class="pN">1873</span>“Bhante nāgasena, ‘varāhassa dve aṅgāni gahetabbānī’ti yaṃ vadesi, katamāni tāni dve aṅgāni gahetabbānī”ti? “Yathā, mahārāja, varāho santattakaṭhite gimhasamaye sampatte udakaṃ upagacchati; evameva kho, mahārāja, yoginā yogāvacarena dosena citte āluḷitakhalitavibbhantasantatte sītalāmatapaṇītamettābhāvanaṃ upagantabbaṃ. Idaṃ, mahārāja, varāhassa paṭhamaṃ aṅgaṃ gahetabbaṃ. </div>
</div>
<div class="q" id="p_28Mi_1874"> <div class="p">
<span class="pN">1874</span>Puna caparaṃ, mahārāja, varāho cikkhallamudakamupagantvā nāsikāya pathaviṃ khaṇitvā doṇiṃ katvā doṇikāya sayati; evameva kho, mahārāja, yoginā yogāvacarena mānase kāyaṃ nikkhipitvā ārammaṇantaragatena sayitabbaṃ. Idaṃ, mahārāja, varāhassa dutiyaṃ aṅgaṃ gahetabbaṃ. Bhāsitampetaṃ, mahārāja, therena piṇḍolabhāradvājena—  </div>
</div>
<div class="q" id="p_28Mi_1875"> <div class="p"> <table class="singleColumn"> <tr> <td> <div class="pN">1875</div> <div class="G">‘Kāye sabhāvaṃ disvāna,</div> </td> </tr> <tr> <td> <div class="G">vicinitvā vipassako;</div> </td> </tr> <tr> <td> <div class="G">Ekākiyo adutiyo,</div> </td> </tr> <tr> <td> <div class="G">seti ārammaṇantare’”ti.</div> </td> </tr> </table> </div>
</div>
<div class="CENTER" id="p_28Mi_1876">
<span class="pN">1876</span>Varāhaṅgapañho navamo.</div>
</div>
