<div>
<div class="b">
<a href="/">Home</a> » <a href="/tipitaka/28Mi">28Mi Milindapañhapāḷi</a>
</div>
<div class="i">1 Ārambhakathā</div>
<div class="h">Ārambhakathā</div>
<div class="q" id="p_28Mi_2"> <div class="divNumber">1.</div> <div class="p"> <table class="singleColumn"> <tr> <td> <div class="pN">2</div> <div class="G">Milindo nāma so rājā,</div> </td> </tr> <tr> <td> <div class="G">sāgalāyaṃ puruttame;</div> </td> </tr> <tr> <td> <div class="G">Upagañchi nāgasenaṃ,</div> </td> </tr> <tr> <td> <div class="G">gaṅgā ca yathā sāgaraṃ.</div> </td> </tr> </table> </div>
</div>
<div class="q" id="p_28Mi_3"> <div class="p"> <table class="singleColumn"> <tr> <td> <div class="pN">3</div> <div class="G">Āsajja rājā citrakathiṃ,</div> </td> </tr> <tr> <td> <div class="G">ukkādhāraṃ tamonudaṃ;</div> </td> </tr> <tr> <td> <div class="G">Apucchi nipuṇe pañhe,</div> </td> </tr> <tr> <td> <div class="G">ṭhānāṭṭhānagate puthū.</div> </td> </tr> </table> </div>
</div>
<div class="q" id="p_28Mi_4"> <div class="p"> <table class="singleColumn"> <tr> <td> <div class="pN">4</div> <div class="G">Pucchā visajjanā ceva,</div> </td> </tr> <tr> <td> <div class="G">gambhīratthūpanissitā;</div> </td> </tr> <tr> <td> <div class="G">Hadayaṅgamā kaṇṇasukhā,</div> </td> </tr> <tr> <td> <div class="G">abbhutā lomahaṃsanā.</div> </td> </tr> </table> </div>
</div>
<div class="q" id="p_28Mi_5"> <div class="p"> <table class="singleColumn"> <tr> <td> <div class="pN">5</div> <div class="G">Abhidhammavinayogāḷhā,</div> </td> </tr> <tr> <td> <div class="G">suttajālasamattitā;</div> </td> </tr> <tr> <td> <div class="G">Nāgasenakathā citrā,</div> </td> </tr> <tr> <td> <div class="G">opammehi nayehi ca.</div> </td> </tr> </table> </div>
</div>
<div class="q" id="p_28Mi_6"> <div class="p"> <table class="singleColumn"> <tr> <td> <div class="pN">6</div> <div class="G">Tattha ñāṇaṃ paṇidhāya,</div> </td> </tr> <tr> <td> <div class="G">hāsayitvāna mānasaṃ;</div> </td> </tr> <tr> <td> <div class="G">Suṇātha nipuṇe pañhe,</div> </td> </tr> <tr> <td> <div class="G">kaṅkhāṭṭhānavidālaneti.</div> </td> </tr> </table> </div>
</div>
<div class="q" id="p_28Mi_7"> <div class="divNumber">2.</div> <div class="p">
<span class="pN">7</span>Taṃ yathānusūyate—  atthi yonakānaṃ nānāpuṭabhedanaṃ sāgalaṃ nāma nagaraṃ nadīpabbatasobhitaṃ ramaṇīyabhūmippadesabhāgaṃ ārāmuyyānopavanataḷākapokkharaṇisampannaṃ nadīpabbatavanarāmaṇeyyakaṃ sutavantanimmitaṃ nihatapaccatthikaṃ paccāmittānupapīḷitaṃ vividhavicitradaḷhamaṭṭālakoṭṭhakaṃ varapavaragopuratoraṇaṃ gambhīraparikhāpaṇḍarapākāraparikkhittantepuraṃ. Suvibhattavīthicaccaracatukkasiṅghāṭakaṃ suppasāritānekavidhavarabhaṇḍaparipūritantarāpaṇaṃ vividhadānaggasatasamupasobhitaṃ himagirisikharasaṅkāsavarabhavanasatasahassappaṭimaṇḍitaṃ gajahayarathapattisamākulaṃ abhirūpanaranārigaṇānucaritaṃ ākiṇṇajanamanussaṃ puthukhattiyabrāhmaṇavessasuddaṃ vividhasamaṇabrāhmaṇasabhājanasaṅghaṭitaṃ bahuvidhavijjāvanta naraciranisevitaṃ kāsikakoṭumbarikādinānāvidhavatthāpaṇasampannaṃ suppasāritarucirabahuvidhapupphagandhāpaṇaṃ gandhagandhitaṃ āsīsanīyabahuratanaparipūritaṃ disāmukhasuppasāritāpaṇaṃ siṅgāravāṇijagaṇānucaritaṃ kahāpaṇarajatasuvaṇṇakaṃsapattharaparipūraṃ pajjotamānanidhiniketaṃ pahūtadhanadhaññavittūpakaraṇaṃ paripuṇṇakosakoṭṭhāgāraṃ bahvannapānaṃ bahuvidhakhajjabhojjaleyyapeyyasāyanīyaṃ uttarakurusaṅkāsaṃ sampannasassaṃ āḷakamandā viya devapuraṃ. </div>
</div>
<div class="q" id="p_28Mi_8"> <div class="p">
<span class="pN">8</span>Ettha ṭhatvā tesaṃ pubbakammaṃ kathetabbaṃ, kathentena ca chadhā vibhajitvā kathetabbaṃ. Seyyathidaṃ—  pubbayogo milindapañhaṃ lakkhaṇapañhaṃ meṇḍakapañhaṃ anumānapañhaṃ opammakathāpañhanti. </div>
</div>
<div class="q" id="p_28Mi_9"> <div class="p">
<span class="pN">9</span>Tattha milindapañho lakkhaṇapañho, vimaticchedanapañhoti duvidho. Meṇḍakapañhopi mahāvaggo, yogikathāpañhoti duvidho. </div>
</div>
</div>
