<div>
<div class="b">
<a href="/">Home</a> » <a href="/tipitaka/12S2">12S2 Nidānavaggasaṃyuttapāḷi</a> » <a href="/tipitaka/12S2/3">3 Dhātusaṃyutta</a> » <a href="/tipitaka/12S2/3/3.3">3.3 Kammapathavagga</a>
</div>
<div class="i">3.3.1 Asamāhitasutta</div>
<div class="h">Dhātusaṃyutta</div>
<div class="h">Kammapathavagga</div>
<div class="h">Asamāhitasutta</div>
<div class="q" id="p_12S2_762"> <div class="divNumber">107.</div> <div class="p">
<span class="pN">762</span>Sāvatthiyaṃ viharati. “Dhātusova, bhikkhave, sattā saṃsandanti samenti. Assaddhā assaddhehi saddhiṃ saṃsandanti samenti; ahirikā ahirikehi saddhiṃ saṃsandanti samenti; anottappino anottappīhi saddhiṃ saṃsandanti samenti; asamāhitā asamāhitehi saddhiṃ saṃsandanti samenti; duppaññā duppaññehi saddhiṃ saṃsandanti samenti. </div>
</div>
<div class="q" id="p_12S2_763"> <div class="p">
<span class="pN">763</span>Saddhā saddhehi saddhiṃ saṃsandanti samenti; hirimanā hirimanehi saddhiṃ saṃsandanti samenti; ottappino ottappīhi saddhiṃ saṃsandanti samenti; samāhitā samāhitehi saddhiṃ saṃsandanti samenti; paññavanto paññavantehi saddhiṃ saṃsandanti samentī”ti. </div>
</div>
<div class="CENTER" id="p_12S2_764">
<span class="pN">764</span>Paṭhamaṃ.</div>
</div>
