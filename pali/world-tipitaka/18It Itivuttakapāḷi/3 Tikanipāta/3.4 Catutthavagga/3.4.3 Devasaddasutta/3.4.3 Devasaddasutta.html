<div>
<div class="b">
<a href="/">Home</a> » <a href="/tipitaka/18It">18It Itivuttakapāḷi</a> » <a href="/tipitaka/18It/3">3 Tikanipāta</a> » <a href="/tipitaka/18It/3/3.4">3.4 Catutthavagga</a>
</div>
<div class="i">3.4.3 Devasaddasutta</div>
<div class="h">Tikanipāta</div>
<div class="h">Catutthavagga</div>
<div class="h">Devasaddasutta</div>
<div class="q" id="p_18It_553"> <div class="divNumber">82.</div> <div class="p">
<span class="pN">553</span>Vuttañhetaṃ bhagavatā vuttamarahatāti me sutaṃ—  </div>
</div>
<div class="q" id="p_18It_554"> <div class="p">
<span class="pN">554</span>“Tayome, bhikkhave, devesu devasaddā niccharanti samayā samayaṃ upādāya. Katame tayo? Yasmiṃ, bhikkhave, samaye ariyasāvako kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajjāya ceteti, tasmiṃ samaye devesu devasaddo niccharati—  ‘eso ariyasāvako mārena saddhiṃ saṅgāmāya cetetī’ti. Ayaṃ, bhikkhave, paṭhamo devesu devasaddo niccharati samayā samayaṃ upādāya. </div>
</div>
<div class="q" id="p_18It_555"> <div class="p">
<span class="pN">555</span>Puna caparaṃ, bhikkhave, yasmiṃ samaye ariyasāvako sattannaṃ bodhipakkhiyānaṃ dhammānaṃ bhāvanānuyogamanuyutto viharati, tasmiṃ samaye devesu devasaddo niccharati—  ‘eso ariyasāvako mārena saddhiṃ saṅgāmetī’ti. Ayaṃ, bhikkhave, dutiyo devesu devasaddo niccharati samayā samayaṃ upādāya. </div>
</div>
<div class="q" id="p_18It_556"> <div class="p">
<span class="pN">556</span>Puna caparaṃ, bhikkhave, yasmiṃ samaye ariyasāvako āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati, tasmiṃ samaye devesu devasaddo niccharati—  ‘eso ariyasāvako vijitasaṅgāmo tameva saṅgāmasīsaṃ abhivijiya ajjhāvasatī’ti. Ayaṃ, bhikkhave, tatiyo devesu devasaddo niccharati samayā samayaṃ upādāya. Ime kho, bhikkhave, tayo devesu devasaddā niccharanti samayā samayaṃ upādāyā”ti. Etamatthaṃ bhagavā avoca. Tatthetaṃ iti vuccati—  </div>
</div>
<div class="q" id="p_18It_557"> <div class="p"> <table class="singleColumn"> <tr> <td> <div class="pN">557</div> <div class="G">“Disvā vijitasaṅgāmaṃ,</div> </td> </tr> <tr> <td> <div class="G">sammāsambuddhasāvakaṃ;</div> </td> </tr> <tr> <td> <div class="G">Devatāpi namassanti,</div> </td> </tr> <tr> <td> <div class="G">mahantaṃ vītasāradaṃ.</div> </td> </tr> </table> </div>
</div>
<div class="q" id="p_18It_558"> <div class="p"> <table class="singleColumn"> <tr> <td> <div class="pN">558</div> <div class="G">Namo te purisājañña,</div> </td> </tr> <tr> <td> <div class="G">yo tvaṃ dujjayamajjhabhū;</div> </td> </tr> <tr> <td> <div class="G">Jetvāna maccuno senaṃ,</div> </td> </tr> <tr> <td> <div class="G">vimokkhena anāvaraṃ.</div> </td> </tr> </table> </div>
</div>
<div class="q" id="p_18It_559"> <div class="p"> <table class="singleColumn"> <tr> <td> <div class="pN">559</div> <div class="G">Iti hetaṃ namassanti,</div> </td> </tr> <tr> <td> <div class="G">devatā pattamānasaṃ;</div> </td> </tr> <tr> <td> <div class="G">Tañhi tassa na passanti,</div> </td> </tr> <tr> <td> <div class="G">yena maccuvasaṃ vaje”ti.</div> </td> </tr> </table> </div>
</div>
<div class="q" id="p_18It_560"> <div class="p">
<span class="pN">560</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_561">
<span class="pN">561</span>Tatiyaṃ.</div>
</div>
