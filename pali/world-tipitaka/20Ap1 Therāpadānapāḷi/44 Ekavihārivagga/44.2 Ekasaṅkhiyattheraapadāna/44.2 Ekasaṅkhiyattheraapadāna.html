<div>
<div class="b">
<a href="/">Home</a> » <a href="/tipitaka/20Ap1">20Ap1 Therāpadānapāḷi</a> » <a href="/tipitaka/20Ap1/44">44 Ekavihārivagga</a>
</div>
<div class="i">44.2 Ekasaṅkhiyattheraapadāna</div>
<div class="h">Ekavihārivagga</div>
<div class="h">Ekasaṅkhiyattheraapadāna</div>
<div class="q" id="p_20Ap1_5678"> <div class="divNumber">13.</div> <div class="p"> <table class="singleColumn"> <tr> <td> <div class="pN">5678</div> <div class="G">“Vipassino bhagavato,</div> </td> </tr> <tr> <td> <div class="G">mahābodhimaho ahu;</div> </td> </tr> <tr> <td> <div class="G">Mahājanā samāgamma,</div> </td> </tr> <tr> <td> <div class="G">pūjenti bodhimuttamaṃ.</div> </td> </tr> </table> </div>
</div>
<div class="q" id="p_20Ap1_5679"> <div class="divNumber">14.</div> <div class="p"> <table class="singleColumn"> <tr> <td> <div class="pN">5679</div> <div class="G">Na hi taṃ orakaṃ maññe,</div> </td> </tr> <tr> <td> <div class="G">buddhaseṭṭho bhavissati;</div> </td> </tr> <tr> <td> <div class="G">Yassāyaṃ īdisā bodhi,</div> </td> </tr> <tr> <td> <div class="G">pūjanīyā ca satthuno.</div> </td> </tr> </table> </div>
</div>
<div class="q" id="p_20Ap1_5680"> <div class="divNumber">15.</div> <div class="p"> <table class="singleColumn"> <tr> <td> <div class="pN">5680</div> <div class="G">Tato saṅkhaṃ gahetvāna,</div> </td> </tr> <tr> <td> <div class="G">bodhirukkhamupaṭṭhahiṃ;</div> </td> </tr> <tr> <td> <div class="G">Dhamanto sabbadivasaṃ,</div> </td> </tr> <tr> <td> <div class="G">avandiṃ bodhimuttamaṃ.</div> </td> </tr> </table> </div>
</div>
<div class="q" id="p_20Ap1_5681"> <div class="divNumber">16.</div> <div class="p"> <table class="singleColumn"> <tr> <td> <div class="pN">5681</div> <div class="G">Āsannake kataṃ kammaṃ,</div> </td> </tr> <tr> <td> <div class="G">devalokaṃ apāpayī;</div> </td> </tr> <tr> <td> <div class="G">Kaḷevaraṃ me patitaṃ,</div> </td> </tr> <tr> <td> <div class="G">devaloke ramāmahaṃ.</div> </td> </tr> </table> </div>
</div>
<div class="q" id="p_20Ap1_5682"> <div class="divNumber">17.</div> <div class="p"> <table class="singleColumn"> <tr> <td> <div class="pN">5682</div> <div class="G">Saṭṭhituriyasahassāni,</div> </td> </tr> <tr> <td> <div class="G">tuṭṭhahaṭṭhā pamoditā;</div> </td> </tr> <tr> <td> <div class="G">Sadā mayhaṃ upaṭṭhanti,</div> </td> </tr> <tr> <td> <div class="G">buddhapūjāyidaṃ phalaṃ.</div> </td> </tr> </table> </div>
</div>
<div class="q" id="p_20Ap1_5683"> <div class="divNumber">18.</div> <div class="p"> <table class="singleColumn"> <tr> <td> <div class="pN">5683</div> <div class="G">Ekasattatime kappe,</div> </td> </tr> <tr> <td> <div class="G">rājā āsiṃ sudassano;</div> </td> </tr> <tr> <td> <div class="G">Cāturanto vijitāvī,</div> </td> </tr> <tr> <td> <div class="G">jambumaṇḍassa issaro.</div> </td> </tr> </table> </div>
</div>
<div class="q" id="p_20Ap1_5684"> <div class="divNumber">19.</div> <div class="p"> <table class="singleColumn"> <tr> <td> <div class="pN">5684</div> <div class="G">Tato aṅgasatā turiyā,</div> </td> </tr> <tr> <td> <div class="G">parivārenti maṃ sadā;</div> </td> </tr> <tr> <td> <div class="G">Anubhomi sakaṃ kammaṃ,</div> </td> </tr> <tr> <td> <div class="G">upaṭṭhānassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_5685"> <div class="divNumber">20.</div> <div class="p"> <table class="singleColumn"> <tr> <td> <div class="pN">5685</div> <div class="G">Yaṃ yaṃ yonupapajjāmi,</div> </td> </tr> <tr> <td> <div class="G">devattaṃ atha mānusaṃ;</div> </td> </tr> <tr> <td> <div class="G">Mātukucchigatassāpi,</div> </td> </tr> <tr> <td> <div class="G">vajjare bheriyo sadā.</div> </td> </tr> </table> </div>
</div>
<div class="q" id="p_20Ap1_5686"> <div class="divNumber">21.</div> <div class="p"> <table class="singleColumn"> <tr> <td> <div class="pN">5686</div> <div class="G">Upaṭṭhitvāna sambuddhaṃ,</div> </td> </tr> <tr> <td> <div class="G">anubhutvāna sampadā;</div> </td> </tr> <tr> <td> <div class="G">Sivaṃ sukhemaṃ amataṃ,</div> </td> </tr> <tr> <td> <div class="G">pattomhi acalaṃ padaṃ.</div> </td> </tr> </table> </div>
</div>
<div class="q" id="p_20Ap1_5687"> <div class="divNumber">22.</div> <div class="p"> <table class="singleColumn"> <tr> <td> <div class="pN">5687</div> <div class="G">Ekanavutito kappe,</div> </td> </tr> <tr> <td> <div class="G">yaṃ kammamakariṃ tadā;</div> </td> </tr> <tr> <td> <div class="G">Duggatiṃ nābhijānāmi,</div> </td> </tr> <tr> <td> <div class="G">buddhapūjāyidaṃ phalaṃ.</div> </td> </tr> </table> </div>
</div>
<div class="q" id="p_20Ap1_5688"> <div class="divNumber">23.</div> <div class="p"> <table class="singleColumn"> <tr> <td> <div class="pN">5688</div> <div class="G">Kilesā jhāpitā mayhaṃ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_5689"> <div class="divNumber">24.</div> <div class="p"> <table class="singleColumn"> <tr> <td> <div class="pN">5689</div> <div class="G">Svāgataṃ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ.</div> </td> </tr> </table> </div>
</div>
<div class="q" id="p_20Ap1_5690"> <div class="divNumber">25.</div> <div class="p"> <table class="singleColumn"> <tr> <td> <div class="pN">5690</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_5691"> <div class="p">
<span class="pN">5691</span>Itthaṃ sudaṃ āyasmā ekasaṅkhiyo thero imā gāthāyo abhāsitthāti. </div>
</div>
<div class="CENTER" id="p_20Ap1_5692">
<span class="pN">5692</span>Ekasaṅkhiyattherassāpadānaṃ dutiyaṃ.</div>
</div>
