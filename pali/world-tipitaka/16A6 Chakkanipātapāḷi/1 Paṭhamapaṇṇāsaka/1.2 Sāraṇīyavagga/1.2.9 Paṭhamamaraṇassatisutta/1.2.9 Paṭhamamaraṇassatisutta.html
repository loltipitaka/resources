<div>
<div class="b">
<a href="/">Home</a> » <a href="/tipitaka/16A6">16A6 Chakkanipātapāḷi</a> » <a href="/tipitaka/16A6/1">1 Paṭhamapaṇṇāsaka</a> » <a href="/tipitaka/16A6/1/1.2">1.2 Sāraṇīyavagga</a>
</div>
<div class="i">1.2.9 Paṭhamamaraṇassatisutta</div>
<div class="h">Paṭhamapaṇṇāsaka</div>
<div class="h">Sāraṇīyavagga</div>
<div class="h">Paṭhamamaraṇassatisutta</div>
<div class="q" id="p_16A6_104"> <div class="divNumber">19.</div> <div class="p">
<span class="pN">104</span>Ekaṃ samayaṃ bhagavā nātike viharati giñjakāvasathe. Tatra kho bhagavā bhikkhū āmantesi—  “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca—  “maraṇassati, bhikkhave, bhāvitā bahulīkatā mahapphalā hoti mahānisaṃsā amatogadhā amatapariyosānā. Bhāvetha no tumhe, bhikkhave, maraṇassatin”ti? </div>
</div>
<div class="q" id="p_16A6_105"> <div class="p">
<span class="pN">105</span>Evaṃ vutte, aññataro bhikkhu bhagavantaṃ etadavoca—  “ahaṃ kho, bhante, bhāvemi maraṇassatin”ti. “Yathā kathaṃ pana tvaṃ, bhikkhu, bhāvesi maraṇassatin”ti? “Idha mayhaṃ, bhante, evaṃ hoti—  ‘aho vatāhaṃ rattindivaṃ jīveyyaṃ, bhagavato sāsanaṃ manasi kareyyaṃ, bahu vata me kataṃ assā’ti. Evaṃ kho ahaṃ, bhante, bhāvemi maraṇassatin”ti. (1) </div>
</div>
<div class="q" id="p_16A6_106"> <div class="p">
<span class="pN">106</span>Aññataropi kho bhikkhu bhagavantaṃ etadavoca—  “ahampi kho, bhante, bhāvemi maraṇassatin”ti. “Yathā kathaṃ pana tvaṃ, bhikkhu, bhāvesi maraṇassatin”ti? “Idha mayhaṃ, bhante, evaṃ hoti—  ‘aho vatāhaṃ divasaṃ jīveyyaṃ, bhagavato sāsanaṃ manasi kareyyaṃ, bahu vata me kataṃ assā’ti. Evaṃ kho ahaṃ, bhante, bhāvemi maraṇassatin”ti. (2) </div>
</div>
<div class="q" id="p_16A6_107"> <div class="p">
<span class="pN">107</span>Aññataropi kho bhikkhu bhagavantaṃ etadavoca—  “ahampi kho, bhante, bhāvemi maraṇassatin”ti. “Yathā kathaṃ pana tvaṃ, bhikkhu, bhāvesi maraṇassatin”ti? “Idha mayhaṃ, bhante, evaṃ hoti—  ‘aho vatāhaṃ tadantaraṃ jīveyyaṃ yadantaraṃ ekapiṇḍapātaṃ bhuñjāmi, bhagavato sāsanaṃ manasi kareyyaṃ, bahu vata me kataṃ assā’ti. Evaṃ kho ahaṃ, bhante, bhāvemi maraṇassatin”ti. (3) </div>
</div>
<div class="q" id="p_16A6_108"> <div class="p">
<span class="pN">108</span>Aññataropi kho bhikkhu bhagavantaṃ etadavoca—  “ahampi kho, bhante, bhāvemi maraṇassatin”ti. “Yathā kathaṃ pana tvaṃ, bhikkhu, bhāvesi maraṇassatin”ti? “Idha mayhaṃ, bhante, evaṃ hoti—  ‘aho vatāhaṃ tadantaraṃ jīveyyaṃ yadantaraṃ cattāro pañca ālope saṅkhāditvā ajjhoharāmi, bhagavato sāsanaṃ manasi kareyyaṃ, bahu vata me kataṃ assā’ti. Evaṃ kho ahaṃ, bhante, bhāvemi maraṇassatin”ti. (4) </div>
</div>
<div class="q" id="p_16A6_109"> <div class="p">
<span class="pN">109</span>Aññataropi kho bhikkhu bhagavantaṃ etadavoca—  “ahampi kho, bhante, bhāvemi maraṇassatin”ti. “Yathā kathaṃ pana tvaṃ, bhikkhu, bhāvesi maraṇassatin”ti? “Idha mayhaṃ, bhante, evaṃ hoti—  ‘aho vatāhaṃ tadantaraṃ jīveyyaṃ yadantaraṃ ekaṃ ālopaṃ saṅkhāditvā ajjhoharāmi, bhagavato sāsanaṃ manasi kareyyaṃ, bahu vata me kataṃ assā’ti. Evaṃ kho ahaṃ, bhante, bhāvemi maraṇassatin”ti. (5) </div>
</div>
<div class="q" id="p_16A6_110"> <div class="p">
<span class="pN">110</span>Aññataropi kho bhikkhu bhagavantaṃ etadavoca—  “ahampi kho, bhante, bhāvemi maraṇassatin”ti. “Yathā kathaṃ pana tvaṃ, bhikkhu, bhāvesi maraṇassatin”ti? “Idha mayhaṃ, bhante, evaṃ hoti—  ‘aho vatāhaṃ tadantaraṃ jīveyyaṃ yadantaraṃ assasitvā vā passasāmi passasitvā vā assasāmi, bhagavato sāsanaṃ manasi kareyyaṃ, bahu vata me kataṃ assā’ti. Evaṃ kho ahaṃ, bhante, bhāvemi maraṇassatin”ti. (6) </div>
</div>
<div class="q" id="p_16A6_111"> <div class="p">
<span class="pN">111</span>Evaṃ vutte, bhagavā te bhikkhū etadavoca—  “yo cāyaṃ, bhikkhave, bhikkhu evaṃ maraṇassatiṃ bhāveti—  ‘aho vatāhaṃ rattindivaṃ jīveyyaṃ, bhagavato sāsanaṃ manasi kareyyaṃ, bahu vata me kataṃ assā’ti. (1) </div>
</div>
<div class="q" id="p_16A6_112"> <div class="p">
<span class="pN">112</span>Yo cāyaṃ, bhikkhave, bhikkhu evaṃ maraṇassatiṃ bhāveti—  ‘aho vatāhaṃ divasaṃ jīveyyaṃ, bhagavato sāsanaṃ manasi kareyyaṃ, bahu vata me kataṃ assā’ti. (2) </div>
</div>
<div class="q" id="p_16A6_113"> <div class="p">
<span class="pN">113</span>Yo cāyaṃ, bhikkhave, bhikkhu evaṃ maraṇassatiṃ bhāveti—  ‘aho vatāhaṃ tadantaraṃ jīveyyaṃ yadantaraṃ ekapiṇḍapātaṃ bhuñjāmi, bhagavato sāsanaṃ manasi kareyyaṃ, bahu vata me kataṃ assā’ti. (3) </div>
</div>
<div class="q" id="p_16A6_114"> <div class="p">
<span class="pN">114</span>Yo cāyaṃ, bhikkhave, bhikkhu evaṃ maraṇassatiṃ bhāveti—  ‘aho vatāhaṃ tadantaraṃ jīveyyaṃ yadantaraṃ cattāro pañca ālope saṅkhāditvā ajjhoharāmi, bhagavato sāsanaṃ manasi kareyyaṃ, bahu vata me kataṃ assā’ti. (4) </div>
</div>
<div class="q" id="p_16A6_115"> <div class="p">
<span class="pN">115</span>Ime vuccanti, bhikkhave, bhikkhū pamattā viharanti dandhaṃ maraṇassatiṃ bhāventi āsavānaṃ khayāya. (1--4) </div>
</div>
<div class="q" id="p_16A6_116"> <div class="p">
<span class="pN">116</span>Yo ca khvāyaṃ, bhikkhave, bhikkhu evaṃ maraṇassatiṃ bhāveti—  ‘aho vatāhaṃ tadantaraṃ jīveyyaṃ yadantaraṃ ekaṃ ālopaṃ saṅkhāditvā ajjhoharāmi, bhagavato sāsanaṃ manasi kareyyaṃ, bahu vata me kataṃ assā’ti. (5) </div>
</div>
<div class="q" id="p_16A6_117"> <div class="p">
<span class="pN">117</span>Yo cāyaṃ, bhikkhave, bhikkhu evaṃ maraṇassatiṃ bhāveti—  ‘aho vatāhaṃ tadantaraṃ jīveyyaṃ yadantaraṃ assasitvā vā passasāmi passasitvā vā assasāmi, bhagavato sāsanaṃ manasi kareyyaṃ, bahu vata me kataṃ assā’ti. (6) </div>
</div>
<div class="q" id="p_16A6_118"> <div class="p">
<span class="pN">118</span>Ime vuccanti, bhikkhave, bhikkhū appamattā viharanti tikkhaṃ maraṇassatiṃ bhāventi āsavānaṃ khayāya. (5--6) </div>
</div>
<div class="q" id="p_16A6_119"> <div class="p">
<span class="pN">119</span>Tasmātiha, bhikkhave, evaṃ sikkhitabbaṃ—  ‘appamattā viharissāma, tikkhaṃ maraṇassatiṃ bhāvessāma āsavānaṃ khayāyā’ti. Evañhi vo, bhikkhave, sikkhitabban”ti. </div>
</div>
<div class="CENTER" id="p_16A6_120">
<span class="pN">120</span>Navamaṃ.</div>
</div>
