<div>
<div class="b">
<a href="/">Home</a> » <a href="/tipitaka/16A6">16A6 Chakkanipātapāḷi</a> » <a href="/tipitaka/16A6/2">2 Dutiyapaṇṇāsaka</a> » <a href="/tipitaka/16A6/2/2.3">2.3 Arahattavagga</a>
</div>
<div class="i">2.3.7 Paṭhamanirayasutta</div>
<div class="h">Dutiyapaṇṇāsaka</div>
<div class="h">Arahattavagga</div>
<div class="h">Paṭhamanirayasutta</div>
<div class="q" id="p_16A6_669"> <div class="divNumber">81.</div> <div class="p">
<span class="pN">669</span>“Chahi, bhikkhave, dhammehi samannāgato yathābhataṃ nikkhitto evaṃ niraye. Katamehi chahi? Pāṇātipātī hoti, adinnādāyī hoti, kāmesumicchācārī hoti, musāvādī hoti, pāpiccho ca, micchādiṭṭhi ca. Imehi kho, bhikkhave, chahi dhammehi samannāgato yathābhataṃ nikkhitto evaṃ niraye. </div>
</div>
<div class="q" id="p_16A6_670"> <div class="p">
<span class="pN">670</span>Chahi, bhikkhave, dhammehi samannāgato yathābhataṃ nikkhitto evaṃ sagge. Katamehi chahi? Pāṇātipātā paṭivirato hoti, adinnādānā paṭivirato hoti, kāmesumicchācārā paṭivirato hoti, musāvādā paṭivirato hoti, appiccho ca, sammādiṭṭhi ca. Imehi kho, bhikkhave, chahi dhammehi samannāgato yathābhataṃ nikkhitto evaṃ sagge”ti. </div>
</div>
<div class="CENTER" id="p_16A6_671">
<span class="pN">671</span>Sattamaṃ.</div>
</div>
