<div>
<div class="b">
<a href="/">Home</a> » <a href="/tipitaka/16A6">16A6 Chakkanipātapāḷi</a> » <a href="/tipitaka/16A6/2">2 Dutiyapaṇṇāsaka</a> » <a href="/tipitaka/16A6/2/2.5">2.5 Ānisaṃsavagga</a>
</div>
<div class="i">2.5.3 Aniccasutta</div>
<div class="h">Dutiyapaṇṇāsaka</div>
<div class="h">Ānisaṃsavagga</div>
<div class="h">Aniccasutta</div>
<div class="q" id="p_16A6_718"> <div class="divNumber">98.</div> <div class="p">
<span class="pN">718</span>“‘So vata, bhikkhave, bhikkhu kañci saṅkhāraṃ niccato samanupassanto anulomikāya khantiyā samannāgato bhavissatī’ti netaṃ ṭhānaṃ vijjati. ‘Anulomikāya khantiyā asamannāgato sammattaniyāmaṃ okkamissatī’ti netaṃ ṭhānaṃ vijjati. ‘Sammattaniyāmaṃ anokkamamāno sotāpattiphalaṃ vā sakadāgāmiphalaṃ vā anāgāmiphalaṃ vā arahattaṃ vā sacchikarissatī’ti netaṃ ṭhānaṃ vijjati. </div>
</div>
<div class="q" id="p_16A6_719"> <div class="p">
<span class="pN">719</span>‘So vata, bhikkhave, bhikkhu sabbasaṅkhāre aniccato samanupassanto anulomikāya khantiyā samannāgato bhavissatī’ti ṭhānametaṃ vijjati. ‘Anulomikāya khantiyā samannāgato sammattaniyāmaṃ okkamissatī’ti ṭhānametaṃ vijjati. ‘Sammattaniyāmaṃ okkamamāno sotāpattiphalaṃ vā sakadāgāmiphalaṃ vā anāgāmiphalaṃ vā arahattaṃ vā sacchikarissatī’ti ṭhānametaṃ vijjatī”ti. </div>
</div>
<div class="CENTER" id="p_16A6_720">
<span class="pN">720</span>Tatiyaṃ.</div>
</div>
