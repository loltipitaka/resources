<div>
<div class="b">
<a href="/">Home</a> » <a href="/tipitaka/15A4">15A4 Catukkanipātapāḷi</a> » <a href="/tipitaka/15A4/3">3 Tatiyapaṇṇāsaka</a> » <a href="/tipitaka/15A4/3/3.4">3.4 Puggalavagga</a>
</div>
<div class="i">3.4.9 Dhammakathikasutta</div>
<div class="h">Tatiyapaṇṇāsaka</div>
<div class="h">Puggalavagga</div>
<div class="h">Dhammakathikasutta</div>
<div class="q" id="p_15A4_872"> <div class="divNumber">139.</div> <div class="p">
<span class="pN">872</span>“Cattārome, bhikkhave, dhammakathikā. Katame cattāro? Idha, bhikkhave, ekacco dhammakathiko appañca bhāsati asahitañca; parisā cassa na kusalā hoti sahitāsahitassa. Evarūpo, bhikkhave, dhammakathiko evarūpāya parisāya dhammakathikotveva saṅkhaṃ gacchati. </div>
</div>
<div class="q" id="p_15A4_873"> <div class="p">
<span class="pN">873</span>Idha pana, bhikkhave, ekacco dhammakathiko appañca bhāsati sahitañca; parisā cassa kusalā hoti sahitāsahitassa. Evarūpo, bhikkhave, dhammakathiko evarūpāya parisāya dhammakathikotveva saṅkhaṃ gacchati. </div>
</div>
<div class="q" id="p_15A4_874"> <div class="p">
<span class="pN">874</span>Idha pana, bhikkhave, ekacco dhammakathiko bahuñca bhāsati asahitañca; parisā cassa na kusalā hoti sahitāsahitassa. Evarūpo, bhikkhave, dhammakathiko evarūpāya parisāya dhammakathikotveva saṅkhaṃ gacchati. </div>
</div>
<div class="q" id="p_15A4_875"> <div class="p">
<span class="pN">875</span>Idha pana, bhikkhave, ekacco dhammakathiko bahuñca bhāsati sahitañca; parisā cassa kusalā hoti sahitāsahitassa. Evarūpo, bhikkhave, dhammakathiko evarūpāya parisāya dhammakathikotveva saṅkhaṃ gacchati. Ime kho, bhikkhave, cattāro dhammakathikā”ti. </div>
</div>
<div class="CENTER" id="p_15A4_876">
<span class="pN">876</span>Navamaṃ.</div>
</div>
