<div>
<div class="b">
<a href="/">Home</a> » <a href="/tipitaka/15A4">15A4 Catukkanipātapāḷi</a> » <a href="/tipitaka/15A4/1">1 Paṭhamapaṇṇāsaka</a> » <a href="/tipitaka/15A4/1/1.1">1.1 Bhaṇḍagāmavagga</a>
</div>
<div class="i">1.1.4 Dutiyakhatasutta</div>
<div class="h">Paṭhamapaṇṇāsaka</div>
<div class="h">Bhaṇḍagāmavagga</div>
<div class="h">Dutiyakhatasutta</div>
<div class="q" id="p_15A4_18"> <div class="divNumber">4.</div> <div class="p">
<span class="pN">18</span>“Catūsu, bhikkhave, micchā paṭipajjamāno bālo abyatto asappuriso khataṃ upahataṃ attānaṃ pariharati sāvajjo ca hoti sānuvajjo ca viññūnaṃ, bahuñca apuññaṃ pasavati. Katamesu catūsu? Mātari, bhikkhave, micchā paṭipajjamāno bālo abyatto asappuriso khataṃ upahataṃ attānaṃ pariharati, sāvajjo ca hoti sānuvajjo ca viññūnaṃ, bahuñca apuññaṃ pasavati. Pitari, bhikkhave, micchā paṭipajjamāno…pe…  tathāgate, bhikkhave, micchā paṭipajjamāno…pe…  tathāgatasāvake, bhikkhave, micchā paṭipajjamāno bālo abyatto asappuriso khataṃ upahataṃ attānaṃ pariharati, sāvajjo ca hoti sānuvajjo ca viññūnaṃ, bahuñca apuññaṃ pasavati. Imesu kho, bhikkhave, catūsu micchā paṭipajjamāno bālo abyatto asappuriso khataṃ upahataṃ attānaṃ pariharati, sāvajjo ca hoti sānuvajjo ca viññūnaṃ, bahuñca apuññaṃ pasavati. </div>
</div>
<div class="q" id="p_15A4_19"> <div class="p">
<span class="pN">19</span>Catūsu, bhikkhave, sammā paṭipajjamāno paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavati. Katamesu catūsu? Mātari, bhikkhave, sammā paṭipajjamāno paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavati. Pitari, bhikkhave, sammā paṭipajjamāno…pe…  tathāgate, bhikkhave, sammā paṭipajjamāno…pe…  tathāgatasāvake, bhikkhave, sammā paṭipajjamāno paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavati. Imesu kho, bhikkhave, catūsu sammā paṭipajjamāno paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavatīti. </div>
</div>
<div class="q" id="p_15A4_20"> <div class="p"> <table class="singleColumn"> <tr> <td> <div class="pN">20</div> <div class="G">Mātari pitari cāpi,</div> </td> </tr> <tr> <td> <div class="G">yo micchā paṭipajjati;</div> </td> </tr> <tr> <td> <div class="G">Tathāgate vā sambuddhe,</div> </td> </tr> <tr> <td> <div class="G">atha vā tassa sāvake;</div> </td> </tr> <tr> <td> <div class="G">Bahuñca so pasavati,</div> </td> </tr> <tr> <td> <div class="G">apuññaṃ tādiso naro.</div> </td> </tr> </table> </div>
</div>
<div class="q" id="p_15A4_21"> <div class="p"> <table class="singleColumn"> <tr> <td> <div class="pN">21</div> <div class="G">Tāya naṃ adhammacariyāya,</div> </td> </tr> <tr> <td> <div class="G">Mātāpitūsu paṇḍitā;</div> </td> </tr> <tr> <td> <div class="G">Idheva naṃ garahanti,</div> </td> </tr> <tr> <td> <div class="G">Peccāpāyañca gacchati.</div> </td> </tr> </table> </div>
</div>
<div class="q" id="p_15A4_22"> <div class="p"> <table class="singleColumn"> <tr> <td> <div class="pN">22</div> <div class="G">Mātari pitari cāpi,</div> </td> </tr> <tr> <td> <div class="G">yo sammā paṭipajjati;</div> </td> </tr> <tr> <td> <div class="G">Tathāgate vā sambuddhe,</div> </td> </tr> <tr> <td> <div class="G">atha vā tassa sāvake;</div> </td> </tr> <tr> <td> <div class="G">Bahuñca so pasavati,</div> </td> </tr> <tr> <td> <div class="G">puññaṃ etādiso naro.</div> </td> </tr> </table> </div>
</div>
<div class="q" id="p_15A4_23"> <div class="p"> <table class="singleColumn"> <tr> <td> <div class="pN">23</div> <div class="G">Tāya naṃ dhammacariyāya,</div> </td> </tr> <tr> <td> <div class="G">mātāpitūsu paṇḍitā;</div> </td> </tr> <tr> <td> <div class="G">Idheva naṃ pasaṃsanti,</div> </td> </tr> <tr> <td> <div class="G">pecca sagge pamodatī”ti.</div> </td> </tr> </table> </div>
</div>
<div class="CENTER" id="p_15A4_24">
<span class="pN">24</span>Catutthaṃ.</div>
</div>
