<div>
<div class="b">
<a href="/">Home</a> » <a href="/tipitaka/15A4">15A4 Catukkanipātapāḷi</a> » <a href="/tipitaka/15A4/4">4 Catutthapaṇṇāsaka</a> » <a href="/tipitaka/15A4/4/4.2">4.2 Paṭipadāvagga</a>
</div>
<div class="i">4.2.8 Sāriputtasutta</div>
<div class="h">Catutthapaṇṇāsaka</div>
<div class="h">Paṭipadāvagga</div>
<div class="h">Sāriputtasutta</div>
<div class="q" id="p_15A4_990"> <div class="divNumber">168.</div> <div class="p">
<span class="pN">990</span>Atha kho āyasmā mahāmoggallāno yenāyasmā sāriputto tenupasaṅkami; upasaṅkamitvā āyasmatā sāriputtena saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho āyasmā mahāmoggallāno āyasmantaṃ sāriputtaṃ etadavoca—  </div>
</div>
<div class="q" id="p_15A4_991"> <div class="p">
<span class="pN">991</span>“Catasso imā, āvuso sāriputta, paṭipadā. Katamā catasso? Dukkhā paṭipadā dandhābhiññā, dukkhā paṭipadā khippābhiññā, sukhā paṭipadā dandhābhiññā, sukhā paṭipadā khippābhiññā. Imā kho, āvuso, catasso paṭipadā. Imāsaṃ, āvuso, catunnaṃ paṭipadānaṃ katamaṃ te paṭipadaṃ āgamma anupādāya āsavehi cittaṃ vimuttan”ti? </div>
</div>
<div class="q" id="p_15A4_992"> <div class="p">
<span class="pN">992</span>“Catasso imā, āvuso moggallāna, paṭipadā. Katamā catasso? Dukkhā paṭipadā dandhābhiññā, dukkhā paṭipadā khippābhiññā, sukhā paṭipadā dandhābhiññā, sukhā paṭipadā khippābhiññā. Imā kho, āvuso, catasso paṭipadā. Imāsaṃ, āvuso, catunnaṃ paṭipadānaṃ yāyaṃ paṭipadā sukhā khippābhiññā, imaṃ me paṭipadaṃ āgamma anupādāya āsavehi cittaṃ vimuttan”ti. </div>
</div>
<div class="CENTER" id="p_15A4_993">
<span class="pN">993</span>Aṭṭhamaṃ.</div>
</div>
