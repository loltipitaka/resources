<div>
<div class="b">
<a href="/">Home</a> » <a href="/tipitaka/15A4">15A4 Catukkanipātapāḷi</a> » <a href="/tipitaka/15A4/4">4 Catutthapaṇṇāsaka</a> » <a href="/tipitaka/15A4/4/4.3">4.3 Sañcetaniyavagga</a>
</div>
<div class="i">4.3.3 Mahākoṭṭhikasutta</div>
<div class="h">Catutthapaṇṇāsaka</div>
<div class="h">Sañcetaniyavagga</div>
<div class="h">Mahākoṭṭhikasutta</div>
<div class="q" id="p_15A4_1028"> <div class="divNumber">173.</div> <div class="p">
<span class="pN">1028</span>Atha kho āyasmā mahākoṭṭhiko yenāyasmā sāriputto tenupasaṅkami; upasaṅkamitvā āyasmatā sāriputtena saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho āyasmā mahākoṭṭhiko āyasmantaṃ sāriputtaṃ etadavoca—  </div>
</div>
<div class="q" id="p_15A4_1029"> <div class="p">
<span class="pN">1029</span>“Channaṃ, āvuso, phassāyatanānaṃ asesavirāganirodhā atthaññaṃ kiñcī”ti? </div>
</div>
<div class="q" id="p_15A4_1030"> <div class="p">
<span class="pN">1030</span>“Mā hevaṃ, āvuso”. </div>
</div>
<div class="q" id="p_15A4_1031"> <div class="p">
<span class="pN">1031</span>“Channaṃ, āvuso, phassāyatanānaṃ asesavirāganirodhā natthaññaṃ kiñcī”ti? </div>
</div>
<div class="q" id="p_15A4_1032"> <div class="p">
<span class="pN">1032</span>“Mā hevaṃ, āvuso”. </div>
</div>
<div class="q" id="p_15A4_1033"> <div class="p">
<span class="pN">1033</span>“Channaṃ, āvuso, phassāyatanānaṃ asesavirāganirodhā atthi ca natthi ca aññaṃ kiñcī”ti? </div>
</div>
<div class="q" id="p_15A4_1034"> <div class="p">
<span class="pN">1034</span>“Mā hevaṃ, āvuso”. </div>
</div>
<div class="q" id="p_15A4_1035"> <div class="p">
<span class="pN">1035</span>“Channaṃ, āvuso, phassāyatanānaṃ asesavirāganirodhā nevatthi no natthaññaṃ kiñcī”ti? </div>
</div>
<div class="q" id="p_15A4_1036"> <div class="p">
<span class="pN">1036</span>“Mā hevaṃ, āvuso”. </div>
</div>
<div class="q" id="p_15A4_1037"> <div class="p">
<span class="pN">1037</span>“‘Channaṃ, āvuso, phassāyatanānaṃ asesavirāganirodhā atthaññaṃ kiñcī’ti, iti puṭṭho samāno ‘mā hevaṃ, āvuso’ti vadesi. ‘Channaṃ, āvuso, phassāyatanānaṃ asesavirāganirodhā natthaññaṃ kiñcī’ti, iti puṭṭho samāno—  ‘mā hevaṃ, āvuso’ti vadesi. ‘Channaṃ, āvuso, phassāyatanānaṃ asesavirāganirodhā atthi ca natthi ca aññaṃ kiñcī’ti, iti puṭṭho samāno—  ‘mā hevaṃ, āvuso’ti vadesi. ‘Channaṃ, āvuso, phassāyatanānaṃ asesavirāganirodhā nevatthi no natthaññaṃ kiñcī’ti, iti puṭṭho samāno—  ‘mā hevaṃ, āvuso’ti vadesi. Yathā kathaṃ pana, āvuso, imassa bhāsitassa attho daṭṭhabbo”ti? </div>
</div>
<div class="q" id="p_15A4_1038"> <div class="p">
<span class="pN">1038</span>“‘Channaṃ, āvuso, phassāyatanānaṃ asesavirāganirodhā atthaññaṃ kiñcī’ti, iti vadaṃ appapañcaṃ papañceti. ‘Channaṃ, āvuso, phassāyatanānaṃ asesavirāganirodhā natthaññaṃ kiñcī’ti, iti vadaṃ appapañcaṃ papañceti. ‘Channaṃ, āvuso, phassāyatanānaṃ asesavirāganirodhā atthi ca natthi ca aññaṃ kiñcī’ti, iti vadaṃ appapañcaṃ papañceti. ‘Channaṃ, āvuso, phassāyatanānaṃ asesavirāganirodhā nevatthi no natthaññaṃ kiñcī’ti, iti vadaṃ appapañcaṃ papañceti. Yāvatā, āvuso, channaṃ phassāyatanānaṃ gati tāvatā papañcassa gati; yāvatā papañcassa gati tāvatā channaṃ phassāyatanānaṃ gati. Channaṃ, āvuso, phassāyatanānaṃ asesavirāganirodhā papañcanirodho papañcavūpasamo”ti. </div>
</div>
<div class="CENTER" id="p_15A4_1039">
<span class="pN">1039</span>Tatiyaṃ.</div>
</div>
