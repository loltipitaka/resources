<div>
<div class="b">
<a href="/">Home</a> » <a href="/tipitaka/16A5">16A5 Pañcakanipātapāḷi</a> » <a href="/tipitaka/16A5/4">4 Catutthapaṇṇāsaka</a> » <a href="/tipitaka/16A5/4/4.1">4.1 Saddhammavagga</a>
</div>
<div class="i">4.1.3 Tatiyasammattaniyāmasutta</div>
<div class="h">Catutthapaṇṇāsaka</div>
<div class="h">Saddhammavagga</div>
<div class="h">Tatiyasammattaniyāmasutta</div>
<div class="q" id="p_16A5_880"> <div class="divNumber">153.</div> <div class="p">
<span class="pN">880</span>“Pañcahi, bhikkhave, dhammehi samannāgato suṇantopi saddhammaṃ abhabbo niyāmaṃ okkamituṃ kusalesu dhammesu sammattaṃ. Katamehi pañcahi? Makkhī dhammaṃ suṇāti makkhapariyuṭṭhito, upārambhacitto dhammaṃ suṇāti randhagavesī, dhammadesake āhatacitto hoti khīlajāto, duppañño hoti jaḷo eḷamūgo, anaññāte aññātamānī hoti. Imehi kho, bhikkhave, pañcahi dhammehi samannāgato suṇantopi saddhammaṃ abhabbo niyāmaṃ okkamituṃ kusalesu dhammesu sammattaṃ. </div>
</div>
<div class="q" id="p_16A5_881"> <div class="p">
<span class="pN">881</span>Pañcahi, bhikkhave, dhammehi samannāgato suṇanto saddhammaṃ bhabbo niyāmaṃ okkamituṃ kusalesu dhammesu sammattaṃ. Katamehi pañcahi? Amakkhī dhammaṃ suṇāti na makkhapariyuṭṭhito, anupārambhacitto dhammaṃ suṇāti na randhagavesī, dhammadesake anāhatacitto hoti akhīlajāto, paññavā hoti ajaḷo aneḷamūgo, na anaññāte aññātamānī hoti. Imehi kho, bhikkhave, pañcahi dhammehi samannāgato suṇanto saddhammaṃ bhabbo niyāmaṃ okkamituṃ kusalesu dhammesu sammattan”ti. </div>
</div>
<div class="CENTER" id="p_16A5_882">
<span class="pN">882</span>Tatiyaṃ.</div>
</div>
