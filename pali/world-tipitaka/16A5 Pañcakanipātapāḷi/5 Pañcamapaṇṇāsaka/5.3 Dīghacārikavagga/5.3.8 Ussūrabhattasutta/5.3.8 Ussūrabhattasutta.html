<div>
<div class="b">
<a href="/">Home</a> » <a href="/tipitaka/16A5">16A5 Pañcakanipātapāḷi</a> » <a href="/tipitaka/16A5/5">5 Pañcamapaṇṇāsaka</a> » <a href="/tipitaka/16A5/5/5.3">5.3 Dīghacārikavagga</a>
</div>
<div class="i">5.3.8 Ussūrabhattasutta</div>
<div class="h">Pañcamapaṇṇāsaka</div>
<div class="h">Dīghacārikavagga</div>
<div class="h">Ussūrabhattasutta</div>
<div class="q" id="p_16A5_1277"> <div class="divNumber">228.</div> <div class="p">
<span class="pN">1277</span>“Pañcime, bhikkhave, ādīnavā ussūrabhatte kule. Katame pañca? Ye te atithī pāhunā, te na kālena paṭipūjenti; yā tā balipaṭiggāhikā devatā, tā na kālena paṭipūjenti; ye te samaṇabrāhmaṇā ekabhattikā rattūparatā viratā vikālabhojanā, te na kālena paṭipūjenti; dāsakammakaraporisā vimukhā kammaṃ karonti; tāvatakaṃyeva asamayena bhuttaṃ anojavantaṃ hoti. Ime kho, bhikkhave, pañca ādīnavā ussūrabhatte kule. </div>
</div>
<div class="q" id="p_16A5_1278"> <div class="p">
<span class="pN">1278</span>Pañcime, bhikkhave, ānisaṃsā samayabhatte kule. Katame pañca? Ye te atithī pāhunā, te kālena paṭipūjenti; yā tā balipaṭiggāhikā devatā, tā kālena paṭipūjenti; ye te samaṇabrāhmaṇā ekabhattikā rattūparatā viratā vikālabhojanā, te kālena paṭipūjenti; dāsakammakaraporisā avimukhā kammaṃ karonti; tāvatakaṃyeva samayena bhuttaṃ ojavantaṃ hoti. Ime kho, bhikkhave, pañca ānisaṃsā samayabhatte kule”ti. </div>
</div>
<div class="CENTER" id="p_16A5_1279">
<span class="pN">1279</span>Aṭṭhamaṃ.</div>
</div>
