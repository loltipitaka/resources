<div>
<div class="b">
<a href="/">Home</a> » <a href="/tipitaka/16A5">16A5 Pañcakanipātapāḷi</a> » <a href="/tipitaka/16A5/1">1 Paṭhamapaṇṇāsaka</a> » <a href="/tipitaka/16A5/1/1.5">1.5 Muṇḍarājavagga</a>
</div>
<div class="i">1.5.4 Manāpadāyīsutta</div>
<div class="h">Paṭhamapaṇṇāsaka</div>
<div class="h">Muṇḍarājavagga</div>
<div class="h">Manāpadāyīsutta</div>
<div class="q" id="p_16A5_247"> <div class="divNumber">44.</div> <div class="p">
<span class="pN">247</span>Ekaṃ samayaṃ bhagavā vesāliyaṃ viharati mahāvane kūṭāgārasālāyaṃ. Atha kho bhagavā pubbaṇhasamayaṃ nivāsetvā pattacīvaramādāya yena uggassa gahapatino vesālikassa nivesanaṃ tenupasaṅkami; upasaṅkamitvā paññatte āsane nisīdi. Atha kho uggo gahapati vesāliko yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho uggo gahapati vesāliko bhagavantaṃ etadavoca—  </div>
</div>
<div class="q" id="p_16A5_248"> <div class="p">
<span class="pN">248</span>“Sammukhā metaṃ, bhante, bhagavato sutaṃ sammukhā paṭiggahitaṃ—  ‘manāpadāyī labhate manāpan’ti. Manāpaṃ me, bhante, sālapupphakaṃ khādanīyaṃ; taṃ me bhagavā paṭiggaṇhātu anukampaṃ upādāyā”ti. Paṭiggahesi bhagavā anukampaṃ upādāya. </div>
</div>
<div class="q" id="p_16A5_249"> <div class="p">
<span class="pN">249</span>“Sammukhā metaṃ, bhante, bhagavato sutaṃ sammukhā paṭiggahitaṃ—  ‘manāpadāyī labhate manāpan’ti. Manāpaṃ me, bhante, sampannakolakaṃ sūkaramaṃsaṃ; taṃ me bhagavā paṭiggaṇhātu anukampaṃ upādāyā”ti. Paṭiggahesi bhagavā anukampaṃ upādāya. </div>
</div>
<div class="q" id="p_16A5_250"> <div class="p">
<span class="pN">250</span>“Sammukhā metaṃ, bhante, bhagavato sutaṃ sammukhā paṭiggahitaṃ—  ‘manāpadāyī labhate manāpan’ti. Manāpaṃ me, bhante, nibbattatelakaṃ nāliyasākaṃ; taṃ me bhagavā paṭiggaṇhātu anukampaṃ upādāyā”ti. Paṭiggahesi bhagavā anukampaṃ upādāya. </div>
</div>
<div class="q" id="p_16A5_251"> <div class="p">
<span class="pN">251</span>“Sammukhā metaṃ, bhante, bhagavato sutaṃ sammukhā paṭiggahitaṃ—  ‘manāpadāyī labhate manāpan’ti. Manāpo me, bhante, sālīnaṃ odano vicitakāḷako anekasūpo anekabyañjano; taṃ me bhagavā paṭiggaṇhātu anukampaṃ upādāyā”ti. Paṭiggahesi bhagavā anukampaṃ upādāya. </div>
</div>
<div class="q" id="p_16A5_252"> <div class="p">
<span class="pN">252</span>“Sammukhā metaṃ, bhante, bhagavato sutaṃ sammukhā paṭiggahitaṃ—  ‘manāpadāyī labhate manāpan’ti. Manāpāni me, bhante, kāsikāni vatthāni; tāni me bhagavā paṭiggaṇhātu anukampaṃ upādāyā”ti. Paṭiggahesi bhagavā anukampaṃ upādāya. </div>
</div>
<div class="q" id="p_16A5_253"> <div class="p">
<span class="pN">253</span>“Sammukhā metaṃ, bhante, bhagavato sutaṃ sammukhā paṭiggahitaṃ—  ‘manāpadāyī labhate manāpan’ti. Manāpo me, bhante, pallaṅko gonakatthato paṭalikatthato kadalimigapavarapaccattharaṇo sauttaracchado ubhatolohitakūpadhāno. Api ca, bhante, mayampetaṃ jānāma—  ‘netaṃ bhagavato kappatī’ti. Idaṃ me, bhante, candanaphalakaṃ agghati adhikasatasahassaṃ; taṃ me bhagavā paṭiggaṇhātu anukampaṃ upādāyā”ti. Paṭiggahesi bhagavā anukampaṃ upādāya. Atha kho bhagavā uggaṃ gahapatiṃ vesālikaṃ iminā anumodanīyena anumodi—  </div>
</div>
<div class="q" id="p_16A5_254"> <div class="p"> <table class="singleColumn"> <tr> <td> <div class="pN">254</div> <div class="G">“Manāpadāyī labhate manāpaṃ,</div> </td> </tr> <tr> <td> <div class="G">Yo ujjubhūtesu dadāti chandasā;</div> </td> </tr> <tr> <td> <div class="G">Acchādanaṃ sayanamannapānaṃ,</div> </td> </tr> <tr> <td> <div class="G">Nānāppakārāni ca paccayāni.</div> </td> </tr> </table> </div>
</div>
<div class="q" id="p_16A5_255"> <div class="p"> <table class="singleColumn"> <tr> <td> <div class="pN">255</div> <div class="G">Cattañca muttañca anuggahītaṃ,</div> </td> </tr> <tr> <td> <div class="G">Khettūpame arahante viditvā;</div> </td> </tr> <tr> <td> <div class="G">So duccajaṃ sappuriso cajitvā,</div> </td> </tr> <tr> <td> <div class="G">Manāpadāyī labhate manāpan”ti.</div> </td> </tr> </table> </div>
</div>
<div class="q" id="p_16A5_256"> <div class="p">
<span class="pN">256</span>Atha kho bhagavā uggaṃ gahapatiṃ vesālikaṃ iminā anumodanīyena anumoditvā uṭṭhāyāsanā pakkāmi. </div>
</div>
<div class="q" id="p_16A5_257"> <div class="p">
<span class="pN">257</span>Atha kho uggo gahapati vesāliko aparena samayena kālamakāsi. Kālaṅkato ca uggo gahapati vesāliko aññataraṃ manomayaṃ kāyaṃ upapajji. Tena kho pana samayena bhagavā sāvatthiyaṃ viharati jetavane anāthapiṇḍikassa ārāme. Atha kho uggo devaputto abhikkantāya rattiyā abhikkantavaṇṇo kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhitaṃ kho uggaṃ devaputtaṃ bhagavā etadavoca—  “kacci te, ugga, yathādhippāyo”ti? “Taggha me, bhagavā, yathādhippāyo”ti. Atha kho bhagavā uggaṃ devaputtaṃ gāthāhi ajjhabhāsi—  </div>
</div>
<div class="q" id="p_16A5_258"> <div class="p"> <table class="singleColumn"> <tr> <td> <div class="pN">258</div> <div class="G">“Manāpadāyī labhate manāpaṃ,</div> </td> </tr> <tr> <td> <div class="G">Aggassa dātā labhate punaggaṃ;</div> </td> </tr> <tr> <td> <div class="G">Varassa dātā varalābhi hoti,</div> </td> </tr> <tr> <td> <div class="G">Seṭṭhaṃ dado seṭṭhamupeti ṭhānaṃ.</div> </td> </tr> </table> </div>
</div>
<div class="q" id="p_16A5_259"> <div class="p"> <table class="singleColumn"> <tr> <td> <div class="pN">259</div> <div class="G">Yo aggadāyī varadāyī,</div> </td> </tr> <tr> <td> <div class="G">seṭṭhadāyī ca yo naro;</div> </td> </tr> <tr> <td> <div class="G">Dīghāyu yasavā hoti,</div> </td> </tr> <tr> <td> <div class="G">yattha yatthūpapajjatī”ti.</div> </td> </tr> </table> </div>
</div>
<div class="CENTER" id="p_16A5_260">
<span class="pN">260</span>Catutthaṃ.</div>
</div>
