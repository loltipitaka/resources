<div>
<div class="b">
<a href="/">Home</a> » <a href="/tipitaka/16A5">16A5 Pañcakanipātapāḷi</a> » <a href="/tipitaka/16A5/1">1 Paṭhamapaṇṇāsaka</a> » <a href="/tipitaka/16A5/1/1.3">1.3 Pañcaṅgikavagga</a>
</div>
<div class="i">1.3.2 Dutiyaagāravasutta</div>
<div class="h">Paṭhamapaṇṇāsaka</div>
<div class="h">Pañcaṅgikavagga</div>
<div class="h">Dutiyaagāravasutta</div>
<div class="q" id="p_16A5_77"> <div class="divNumber">22.</div> <div class="p">
<span class="pN">77</span>“So vata, bhikkhave, bhikkhu agāravo appatisso asabhāgavuttiko ‘sabrahmacārīsu ābhisamācārikaṃ dhammaṃ paripūressatī’ti netaṃ ṭhānaṃ vijjati. ‘Ābhisamācārikaṃ dhammaṃ aparipūretvā sekhaṃ dhammaṃ paripūressatī’ti netaṃ ṭhānaṃ vijjati. ‘Sekhaṃ dhammaṃ aparipūretvā sīlakkhandhaṃ paripūressatī’ti netaṃ ṭhānaṃ vijjati. ‘Sīlakkhandhaṃ aparipūretvā samādhikkhandhaṃ paripūressatī’ti netaṃ ṭhānaṃ vijjati. ‘Samādhikkhandhaṃ aparipūretvā paññākkhandhaṃ paripūressatī’ti netaṃ ṭhānaṃ vijjati. </div>
</div>
<div class="q" id="p_16A5_78"> <div class="p">
<span class="pN">78</span>So vata, bhikkhave, bhikkhu sagāravo sappatisso sabhāgavuttiko ‘sabrahmacārīsu ābhisamācārikaṃ dhammaṃ paripūressatī’ti ṭhānametaṃ vijjati. ‘Ābhisamācārikaṃ dhammaṃ paripūretvā sekhaṃ dhammaṃ paripūressatī’ti ṭhānametaṃ vijjati. ‘Sekhaṃ dhammaṃ paripūretvā sīlakkhandhaṃ paripūressatī’ti ṭhānametaṃ vijjati. ‘Sīlakkhandhaṃ paripūretvā samādhikkhandhaṃ paripūressatī’ti ṭhānametaṃ vijjati. ‘Samādhikkhandhaṃ paripūretvā paññākkhandhaṃ paripūressatī’ti ṭhānametaṃ vijjatī”ti. </div>
</div>
<div class="CENTER" id="p_16A5_79">
<span class="pN">79</span>Dutiyaṃ.</div>
</div>
