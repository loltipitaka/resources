<div>
<div class="b">
<a href="/">Home</a> » <a href="/tipitaka/16A5">16A5 Pañcakanipātapāḷi</a> » <a href="/tipitaka/16A5/2">2 Dutiyapaṇṇāsaka</a> » <a href="/tipitaka/16A5/2/2.5">2.5 Kakudhavagga</a>
</div>
<div class="i">2.5.6 Sutadharasutta</div>
<div class="h">Dutiyapaṇṇāsaka</div>
<div class="h">Kakudhavagga</div>
<div class="h">Sutadharasutta</div>
<div class="q" id="p_16A5_583"> <div class="divNumber">96.</div> <div class="p">
<span class="pN">583</span>“Pañcahi, bhikkhave, dhammehi samannāgato bhikkhu ānāpānassatiṃ āsevanto nacirasseva akuppaṃ paṭivijjhati. Katamehi pañcahi? Idha, bhikkhave, bhikkhu appaṭṭho hoti appakicco subharo susantoso jīvitaparikkhāresu; appāhāro hoti anodarikattaṃ anuyutto; appamiddho hoti jāgariyaṃ anuyutto; bahussuto hoti sutadharo sutasannicayo, ye te dhammā ādikalyāṇā majjhekalyāṇā pariyosānakalyāṇā sātthaṃ sabyañjanaṃ kevalaparipuṇṇaṃ parisuddhaṃ brahmacariyaṃ abhivadanti, tathārūpāssa dhammā bahussutā honti dhātā vacasā paricitā manasānupekkhitā diṭṭhiyā suppaṭividdhā; yathāvimuttaṃ cittaṃ paccavekkhati. Imehi kho, bhikkhave, pañcahi dhammehi samannāgato bhikkhu ānāpānassatiṃ āsevanto nacirasseva akuppaṃ paṭivijjhatī”ti. </div>
</div>
<div class="CENTER" id="p_16A5_584">
<span class="pN">584</span>Chaṭṭhaṃ.</div>
</div>
