<div>
<div class="b">
<a href="/">Home</a> » <a href="/tipitaka/17A9">17A9 Navakanipātapāḷi</a> » <a href="/tipitaka/17A9/1">1 Paṭhamapaṇṇāsaka</a> » <a href="/tipitaka/17A9/1/1.2">1.2 Sīhanādavagga</a>
</div>
<div class="i">1.2.7 Kulasutta</div>
<div class="h">Paṭhamapaṇṇāsaka</div>
<div class="h">Sīhanādavagga</div>
<div class="h">Kulasutta</div>
<div class="q" id="p_17A9_153"> <div class="divNumber">17.</div> <div class="p">
<span class="pN">153</span>“Navahi, bhikkhave, aṅgehi samannāgataṃ kulaṃ anupagantvā vā nālaṃ upagantuṃ, upagantvā vā nālaṃ nisīdituṃ. Katamehi navahi? Na manāpena paccuṭṭhenti, na manāpena abhivādenti, na manāpena āsanaṃ denti, santamassa pariguhanti, bahukampi thokaṃ denti, paṇītampi lūkhaṃ denti, asakkaccaṃ denti no sakkaccaṃ, na upanisīdanti dhammassavanāya, bhāsitamassa na sussūsanti. Imehi kho, bhikkhave, navahaṅgehi samannāgataṃ kulaṃ anupagantvā vā nālaṃ upagantuṃ upagantvā vā nālaṃ nisīdituṃ. </div>
</div>
<div class="q" id="p_17A9_154"> <div class="p">
<span class="pN">154</span>Navahi, bhikkhave, aṅgehi samannāgataṃ kulaṃ anupagantvā vā alaṃ upagantuṃ, upagantvā vā alaṃ nisīdituṃ. Katamehi navahi? Manāpena paccuṭṭhenti, manāpena abhivādenti, manāpena āsanaṃ denti, santamassa na pariguhanti, bahukampi bahukaṃ denti, paṇītampi paṇītaṃ denti, sakkaccaṃ denti no asakkaccaṃ, upanisīdanti dhammassavanāya, bhāsitamassa sussūsanti. Imehi kho, bhikkhave, navahaṅgehi samannāgataṃ kulaṃ anupagantvā vā alaṃ upagantuṃ, upagantvā vā alaṃ nisīditun”ti. </div>
</div>
<div class="CENTER" id="p_17A9_155">
<span class="pN">155</span>Sattamaṃ.</div>
</div>
